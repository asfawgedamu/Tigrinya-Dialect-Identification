ጃኖ ጃኖ （ብሌኑ ብሌና）


ነበራያ ነበረ? እንታይ ነበረ?


ጃኖ ዝትበሃል ቆልዓ ምስ ኣቦኣ፣ ኣደኣን ክልተ ኣሕዋታን ብሓደ ትነበር ነበረት። እሺ


ካብኡ ክነብሩ ክነብሩ … ክቅመጡ ክቅመጡ … ጃኖ ሓየመት ንዓቅሚ ሂዋን በፅሐት። ካብኡ ወለዳ ንዓብዪ ሓዋ ከመርዕውዋ መዓልቲ ቆሪፆም ንመርዓ ምስንዳእ ይጅምሩ። ነቲ መርዓ ዝኾን ጥራይ ተኣራርዩ፣ ጌሾ ተወቒጡ፣ በርበረን ሽጉርትን ተሸቓቒጡ፣ ዝጠሓን ኩሉ ተጠሓሒኑ፣ ዕዱምን ተወላድን ተዓዲሙ፣ ጎረባይ ኩሉ ከም ሃፍተ ገነቱ ብዓይነትን ብገንዘብን ሓጊዙ። ኣብ መወዳእታ ምዕራፍ ተበፂሑ። ብሑቕ ብኣወላ ኣብ በራሚል፣ ማዕረ ኣማኢቲ ኣጋንእ ስዋ ተጠምሲሱ፣ ዕንፀይቲ ተኣካኺቡ፣ ሰብ ብስራሕ ተፀሚዱ፣ ቀትሪ ኮነ ለይቲ ሃውተት እዩ። እዚ ኩሉ ላዕልን ታሕትን ዝበሃል ዘሎ ጃኖ ዓብዪ ሓዋ ንዓኣ ከምዝኾነ ዝምርዐዋ ኣይትፈልጥን ነይራ። ስዋ መፅሞቒ ዝኾን ማይ ክተምፅእ ምስ መሓዛኣ ኮይና ናብ ሩባ ከደት። ካብኡ ብወግዒ ወግዒ ኣትን መሓዛይ ንመን ከምትምርዐዋ ትፈልጣዶ? በለታ።
ጃኖ ድማ ከምዘይትፈልጥ ነገረታ። ከም ዝፍለጥ ቀደም ኩሉ ነገር ብፍቓድ ወለዲ ስለዝኾነ ፣ ዝተብሃልካዮ ምፍፃም እምበር ምዕርምራም የለን። ዕቡነያ እውን “ኣትኖ ዕቡነይ ንዓውዪ ሓውክንኮ እዩ ዝትምርዐውኦ” በለታ። ጃኖ መዓንጣኣ ሕርር ኢሉ ሱቕ ኢላ መንገዲ ዕልምልም እናተርኣያ፣  ናብ ገዛ ከይተመለሰት ብኡ ገይራ ተረፈት።


ካብ ገዛ ርሕቅ ምስ በለካ ዓብዪ ገረብ ኣሎ። ናብ ገዛ ኣይኣቱን ኣብዚ ዓብዪ ገረብ እየ ዝኸውን ኢላ ኣብ ጥቓ ገዛኣ ንዘሎ ገረብ ምኩላል ጀመረት። ኣብዚ ዓብዪ ገረብ ክትድይብ እንተበለት ከመይ ገይራ ትስቀሎ። ምድሪ መሰየ፤ ናበይ ትኸይድ？ ትጨነቐት፣ ፈርሐት ካብ ገዛ ወፂኣ ስለ ዘይትፈልጥ። ፀኒሓ ፀኒሓ ጃኖየ ሓደ ሓሳብ መፀላ።


ካብኡ ዳዕሮ ዓዲቦየ ዳዕሮ ዓዲነየ ንእሽተይዶ ትሕት ትሕት በልለየ ምስ በለታ እታ ዳዕሮ እውን ቀጥ ቀጥ … ኢላ ትሕት በለትላ። ካብኡ ናብ  ዳዕሮኣ ተሰቐለት። ድሕረኡ ከዓ ዳዕሮ ዓዲቦየ ዳዕሮ ዓድኒአየ ንእሽተይ ልዕል ልዕል … በልለየ በለት። እታ ዳዕሮ  ሐዚ እውን  ቀጥ ቀጥ… ኢላ ልዕል በለትላ እሞ ኣብ ገረባ ተሰቒላ ሓደረት።


ድሕሪ ዝትወሰነ ገዜ ጃኖ ከም ዘይምህላዋን ከም ዝጠፍአትን ትፈለጠ። ወለዲ ትጨነቑ፣ ምድሪ ትዘረገት፣ ትሓምዘገ። ኩሉ ምድሪ ተኣለሸ ተኣለሸ  ተኣለሸ። ካብኡ ጃኖየ ኣብ ገረብ ተሰቒላ ከምዘላ ረአዩዋ።


ኣቦኣን ኣደኣን ኣብ እግሪ እታ ዳዕሮ ኮይኖም፣
ጃኖ ዲኺ… ጃኖ ጓለይ፣ ሰዋኺኺኺ… መፂፁ፣ እንጀራኺ…ደሪቑ ንዒንዶ ናብ ገዛኺ ተመለሲየ… በሉዋ።
ጃኖ እውን ቕብል ኢላ ኣቦይ…… ሓመይ፣ ኣደይ… ሓማተይ፣ ሓፍተይ…ንዕልተይ፣ሓወይ… ሰብኣየይ ኮይኖዋ ከመይ ገይረ ክወርድ ኢላ ድርቅ በለት።
ወለዲ ለሚኖም ለሚኖም ተስፋ ቖሪፆም ናብ ገዛኦም ተመለሱ።


ድሕሪ ግዜ ድማ ንእሽተይ ሓዋ ናብቲ ዘላቶ ገረብ ከይዱ፣
ጃኖ ዲኺ… ጃኖ ሓፍተይ
ፀሚውኒ ምውዓል ንብሕተይ
ንዒንዶ ናብ ገዛኺ ተመለሲለየ…ኢሉ ፊቕ ፊቕ… እናበለ ለመና።
ሐዚ እውን ጃኖ ትቁረፀኒ ኢላ ኣቅበፀቶ። እቲ ሓዋ ግን ምሒር ዝፋተው መዋዕልትን መፃውትን ስለ ዝኾኑ ኣብ እግሪ እታ ዳዕሮ ከፍ ኢሉ ተዘይወረድኺ ናብ ገዛ ኣይምለስን ኢሉ እምብይ በላ። ምድሪ ምስ መሰየ፣ ምድሪ መስዩዋ ናብ ገዛኻ ትመለስ በለቶ። ሓው ጃኖ ግን እናበኸየ ኣይምለስን ኢሉ ኣበያ። ካብኡ ንሳ እውን ምድሪ ምስ መሰየ የመና ጨንቁዋ “ኣታ ኣሞኻንዶ ክድ ስምዐኒ ኣነስ ዘየምልስ ነገር ረኺቡኒ እዩ ዋ። ኣብዚ ገረብ ፀባ የለን፣ እንጅራ የለን፣ ማይ የለን፣ ሕምበሻ የለን፣ ጠሮሾ የለን፣ ምንም የለንዋ ክርሕበካ እዩ ኽድ ገዛኻ በለቶ።


ሓው ጃኖ ግን ናይ ዋዛ ስለዘይነበረ ኣይኸድን ኢሉ ኣቅበፃ።
ካዉኡ ጃኖ እውን ከብዳ በሊዑዋ ነቲ ገረብ ”ዳዕሮ ዓዲቦየ ዳዕሮ ዓዲነየ ንሽተይ ሓወይ መፂኡኒ እዩዋ ንእሽተይዶ ትሕት… በልለየ“ በለታ። እታ ዳዕሮ፣ ሐዚ እውን ኣየሕፈረታን ቀጥ ቀጥ…… ኢላ ውርድ በለትላ።ቀፂላ፣ ”ዳዕሮ ዓዲቦየ ዳዕሮ ዓዲነየ ንእሽተይዶ ልዕል… በልለየ በለታ“ እሞ ሒዛቶ ደየበት።


ናይ ቆልዓ ነገር ጦቁማዕማዕ እዩ ፤ ፃባ ብቢዓይነቱ፣ መዓር በቢዓይነቱ፣ እንጀራ ብገፁ፣ ሕምበሻ ብገፁ፣ ቅጫ ብገፁ ዝለመደ ምንም ዝብላዕ ነገር ስለ ዘይለ፤ ብሐዚ እንጀራ ክረክብ እንተተፀበየ እንተተፀበየ ዘይለ ነገር ስፍራ ገረብ ኮይኑ ኮላይ ዝሽምጠጥ ኦም በረኻ ዘይብሉ።ከብዱ ብረሓብ ኽዑት ምስበለ ጭንቕ ኢሉዎ “ጃኖ ሓፍተይ ፀባ” በላ ። ፀባ የለንዶኣይበኹካይ ኢላ ነገር ከብዲ ሓፍቲ ቦቕባቕ እዩ። ነታ ገረብ “ዳዕሮ ዓዲቦየ ዳዕሮ ዓዲነየ ፀባዶ ኩንለየ” ምስ በለታ  ፀባ ኮነትላ እሞ ፀባኡ ሰተየ። ዋላ እኳ ከም ናይ ዓሳውካ ከም ናይ ሓስለ ደዖሪ ሃቡሊ ከምቃሕታኡ ተዘይረኸበ።
ፀንሑ ከዓ ሕምበሻ በለ፤ጠሮሾ በለ፤ መዓር በለ፤ ጃኖ እውን ነታ ገረብ “ዳዕሮ ዓዲቦየ ዳዕሮ ዓዲነየ ኩሉ ነገርዶ ኩንለየ” በለታ። ነታ ገረብ ድማ ቦቕባቕ ስለዝኾነት ኩሉ ነገር ኮነትላ። ካብኡ ቃሕ ዝበሎም ናበልዑ ናሰተዩ ምንባር ጀመሩ።


ድሕሪ ዝተወሰነ ግዜ ሓው ጃኖ እናወርገጠ ምስ ከደ ናብ ኻልእ ቦታ ኸይዶም ክነበሩ ሃምድነሀዎም ትስማዕምዖም ኦማለ ኣመስግኖም ዳምድሪ ወርዶም ሃመይ ዳብሉዎ ብሳዕሪ ኣለጀጋ ትሰርሐ ጉርዲ ሰቐላ ሰርሖም ምንባር ጀመሩ።
ሓዉን ሓፍትን ብሓደ ነገር ተስማሚዖም ተስማሚዖም። ጃኖ “ኣነ ሓውን ማይን ሒዘ ክፀንሕ” በለት። ንሱ ድማ “ኣነ እውን ቑቓሕን ዕንፀይትን ክምፅእ” እየ ኢሉ። በዚይ ተስማሚዖም፣ ሓውን ሓፍትን ኣብ ውሽጢ ሰቐላ ምንባር ተታሓሐዙዎ።


ሓደ መዓልቲ፣ ሓው ጃኖ ቑቓሕን ጉንዲ ዕንፀይትን ካእቲ ናብ በረኻ ምስ ወፈረ ጃኖ ሓዊ ጠፊኡዋ ናብ ዝኮነ መንደር ሓዊ ክተምፅእ ከደት እሞ ኣብ ዝኾነት ገዛ ጡሽ ጦሸሽ እናበለት ኣማዕድያ ረአየት። ካብኡ ናብታ ጡሽ ትጦሻ ዘላ ገዛ ቀጥ ኢላ ከደት።
ናይ ዑዱል ነገር እቲ ጃኖ ዝከደትሉ ገዛ እንዳ ሰብ እንተይኮነስ እንዳ ሰይጣን እዩ ነይሩ። እቲ ገዛ ሓንቲ ዓባይ ሰይጣን ምስ ዕያለን ዝነብራሉ እዩ ነይሩ። ጃኖ ሓፍተይ ግን ቅድመኣ ይግበረኒዋ እንዳ ሰብ መሲሉዋ እንዳ ሰያጥን ምኻኑ ምንም ኣይትረደኣን ነይሩ።
ካብኡ “ኣትን ገዛ ሓዊዶ ኣፅሕራናይ ዝደጎልኩዎ ሓዊ ጠፊኡኒ እዩዋ” ብላተን። “ንሓዊ እውን ዶ ደኣ ልማና ኣድልዩዎ” ኢለን ሓዋ ፅሒራ። ካብኡ ከዓ እተን ዓባይ ሰይጣን ዒልቦ ቃልየን “በሊ እዚ እውን ሓዚ እሞ ንመንገድኺ ክኾነኪ እዩ” ኢለን “ንቲ ዝዓምበበ መንገዲ መንገዲ ደርብይዮ፤ ንቲ ዘይዓምበበ ድማ እናፈለኺ  ብልዕዮ” ኢለን ሃባኣ እሞ ቃሎኣ እውን ሓዋ እውን ሒዛ ገዛኣ ከደት።
ጃኖ እውን ከም ዝተብሃለቶ ገይራ ኣብ በፅሐት።


ኣጋ ምሸት ምድሪ ፅግልግ ምስ ኮነ ደቂተን ሰይጣን ኣብ በረኻ ውዒሎም ናብ ዓዲ ቅልቅል ምስ በሉ ኣብ በሪ ገዛ ክበፅሑ ከለው ብኣፍንጫኦም እሽትት እሽትት ኣቢሎም” ኣዳም ኣዳም ይሸተና ኣሎ። ኣዳም ኣዳም ይሸተና ኣሎ።ኣዳም ኣዳም ይሸተና ኣሎ “ኢሎም ምድሪ ዕንፅራር ገበሩዋ።
ዋእ እንተረኺብኩምማ ኣሰር ዕምበባ ዒልቦ ሕዚኩም ህደኑዋ፤ ካብኡ ሕዚኩማ ንዑ በለኦም።ኣሰር እቲ ተቃልዩ ዝዓምበበ ዒልቦ ተከቲሎም እናጠጎጉ ከይዶም ኣብቲ ጃኖ ምስ ሓዋ ዝሰርሐቶ ሕሬት ዓይኒ ዝኮነ ኹርዲ ገዛ በፅሑ።
ጃኖ ድማ ገዛኣ ክትበፅሕ ከላ ነብሳ ክብድብድ ኢሉዋ። እተን ሰበይቲ ንምንታይ ከምኡ ከምዝበለኣ እናትጨናነቐት ሰብ ተኸቲሉዋ ከይመፅእ ፈሪሓ ሕማቕሎ ፅቡቕሎ ኢላ ናብ ዓምዲ ገዛኣ ተሰቐለት።


ወራግጥ ሰያጥን እውን እንዳ ጃኖ በፂሖም ኣልሾም ኣልሾም ሰኣኑዋ። ጃኖ ከርና ዓቅለ ሞታ ፅብብ ኢሉዋ ናበይ ከምዝትኣትዎ ጭንቕ ኢሉዋ። ኣጋ መወዳእታ የመና ፍርሒ ንብዓታ ዝሕውሕው ኣበለቶ። ኣጋጣሚ ሓዲኡ ሰይጣን ርእሱ መላጥ እዩ ነይሩ ምልጥ ይብሎዋ። ተትሓዚ ክብላ ንብዓታ ኣብታ መላጥ ርእሱ ጠብ ደኣማ። ናብ ዓምዲ ገዛ ቖላሕ ይብሎ ኣብኡ ተጨብጣ ቀጥ ቀጥ ትብል ኣላ።


ደሓር ጥርዕ ኢሉ 
ኣነ በሻዕ ወዲ፣
ረኸብኩዋ ግዲ፣
ኣነ መላጥ ወዲ፣
ረኸብኩዋ ግዲ፣


ኢሉ ፈከረ ፈከረ ተበጥርዐ ተቀደደ ሳላ እታ መላጡ ርእሱ ዝረኸባ ዘበለ። ካብኡልኻትኩምማ ኣውሪዶም ሒዞማ ናብ ገዛኦም ወሰዱዋ።
ምድሪ መስዩ ሓው ጃኖ ከም ወትራኡ ቑቓሑን ጉንዲን ሒዙ ገዛኡ ደበኽ በለ። ወትሮ በሪ ገዛ ክበፅሕ ከሎ ጃኖየ ጃኖየ ኢሉ እዩ ዝፅወዓ። ንሳ እውን ወለላየ ኢላ፤ ማይ ኣውዕያ፤ እግሩ ሓፂባ እያ እንጅራ ተብልዖ። ዝነበሮ ፍቕሪ ካብ ዓይኒ ይምሓርኩም ዘብል እዩ።
ሓው ጃኖ ግን ከሉ ከም ናይ ወትሮ ኮይኑ ኣይፀንሖን። ጃኖ ሓፍቱ የላን፤ ገዛ እንዳማታ ከይዳ ፀንሓቶ።


በሪ ገዛ ቅልቅል ኢሉ ከምልማዱ ጃኖየ ጃኖየ ኢሉ ዝለመዳ ወለላየ ዝትብል ድምፂ ክሰምዕ ዝሸኮለ ቆልዓ ዋላ ኣብዛ ስንኺ ፀጉሪዶ ኣላታ ድምፂ ዝበሃል የለን።
ከዓ ደገመ ጃኖየ ጃኖየ በለ የላን መንገዳ ኣርሕቃ ግዲ ወደይ።
መሊሱ ጃኖየ ጃኖ ሓፍተይ ኢሉ ምንም ድምፂ ምስ ሰኣነ ዋእ ኣታ እዛ ቑቓሕ ግዲ እያ ዘይታስመዐኒ ዘላ  ኢሉ ንዛ ቑቓሕ ኣርሒቁ ሰንደያ።ከዓ ጃኖየ ጃኖ ሓፍተይ በለ ዋላ ንማሓላኣኳ።


ከዓ ኣንታ እንታይ እዩ እዚ ጉንዲ ግዲ እዩ ኣይስምዕን ዝብለኒ ዘሎ ኢሉ ንቲ እርይ ዝወዓሎ ኣጉናድ ንንየ ኣዕዚሩ ሰደዶ።
ጃኖ ሓፍተይ ሎምስ ኣይናዋዛየ፣
ታይ ረኺብኪ ድምፅኺ ህልም ዘበልክለየ፣
ጃኖ ሓፍተየ ናይ መን ጨካን ወሰደለየ፣
ጃኖየ ጃኖየ ጃኖ ናተይየ፣
ጃኖ ሓፍተይ ኣነስ ጭንቕ ጭንቕ ኢሉኒ እንድዕለየ፣
ጃኖ ሓፍተይ ናበይ እንዳነይ ክኸይድ ናበይ እንዳነይ ክእልሽየ፣
ኣነ መስሉኒ ማይ ታውዕይለ ዘለኽየ፣
ኣነ መስሉኒ ድራረይ ዝሰራሕይክለይየ፣
ጃኖዋይ ከምዚዶ ነይሩ ዝተማኸርናዮየ፣
ገዲፍክኒ ክትኸዲኮ ኣይኮነይ ዓደይ ገዲፈ ዝመፃእኩየ፣
ጃኖ ሓፍተይ ምድሪ ፀልሚቱኒ ከመይ ዳነይ ክኸውንየ።
ኢሉ ቆዚሙ ቆዚሙ ቆዚሙ ካብኡ ጨንቆ ፀላም ሓዲሩ ብንጉሆኡ ሰብ ምሕታት ጀሚሩ።


በቃ ኮይኑዎ ፈቆዶ በረኻኡ እናቆዘመ እናቆዘመ ዝኾኑ ጓሶት ረኸበ።
ኣቱም ጓሶት ከፍቲ ጓሶት ከፍቲ፣
ኣዒንታ ከኾብ ሰማይ ዝመሰል፣
ኣጡቧታ ሸሎኻ ሓምሓም ዝመሰል፣
ኣከያይደኣ ምዕርግቲ ብማዕዶ ትልለ፣
ጃኖ ሓፍተይ ጠፊኣትኒዋ ዝረአያ ዶ ይህሉየ？
ኢሉ ሓተቶም። ንሳቶም ድማ በል ንዘን ንየ ውጥም ኢለን ዘለዋ ከፍቲ ምለሰን እማ ሓፍትኻ ኣበይ ከም ዘላ ክንፀዉየካ ኢና በሉዎ። ብጃኖ ሓፍቱ ሽኳን ከፍቲ ምምላስ ናብ ገደል እቶ እንተበሉዎ እውን ህሩግ ካብ ምባል ንድሓር ስለ ዘይብል ቆደድ ኢሉ መለሰን ጃኖ ከም ዝረኽ እናመርቀፀ።


ነገር ጓሳ ፀይቂ ምስ መለሰን በል ንዞም ንየ ዘለው ጓሶት ሕተቶም ኢሎም ብዘይ ምንም ኣሰር ኣፋነዩዋ። ከምዚ እናበለ ከምዚ እናበለ እናበለ ንዘይረኽባ ብከፍቲ ምምላስ ሰኪሑ ውዒሉ ።
ተስፋ ቆሪፁ ጓሶት ከም ዘይነገሩዎ ምስ ፈለጠ ካሊእ ሰብ ምሕታት ጀመረ። ቀፂሉ ሓፃቦ ክዳውንቲ ረኸበ።
ሐዚ እውን
ኣቱም ሓፃቦ ክዳውንቲ ሓፃቦ ክዳውንቲ፣
ኣዒንታ ከኾብ ሰማይ ዝመሰል፣
ኣጡቧታ ሸሎኻ ሓምሓም ዝመሰል፣
ኣከያይደኣ ምዕርግቲ ብማዕዶ ትልለ፣
ጃኖ ሓፍተይ ጠፊኣትኒዋ ዝረአያ ዶ ይህሉየ？ ኢሉ ሕተቶም።


ንሳቶም እውን ሓፃቢ ረኺብና ኢሎም በል ሓፍትኻ ኣበይ ከምዘላ ክንነግረካ ንዛ ሻማነ ብንትፍታፍካ ሻሽ ኣምስላ እንተዘይ ኮይኑ ግን ብቀንጠፍጠፈ ኢና ንጥፍጥፈካ። ሓፍትኻ ኣበይ ከምዘላ እውን ኣይንነግረካን በሉዎ። ሓው ጃኖ መማረፂ የዉሉን። ጀመረ ሻማነ ብንትፍታፍ ሓፂቡ ሻሽ ክግበር ። ዘይኮንዶ ክኾን？ ይትረፍ ብንትፍታፍ ብማይ እውን ሕፅብ እንተውዓልካዮ ሻማነ ሻማነ እዩ ፤ እንድሕር ካዓንተዎኡ ፃዕዳ ኮይኑ ዘይተሰርሐ።


ተስፋ ቆሪፁ ምንም ክገብር ኣይከኣለን በቃ ዝተብሃሎ ነገር ምቕባል እዩ ። ብቀንጠፍጠፈ ጠፍጢፎም ጠፍጢፎም መልዑ ኣደኡ ከም ዘይተለልዮ ኣቁስልስል ኣቢሎም። ለካ እቶም ሰባት ንጃኖ ዝወሰዱዋ ሰያጥን እዮም ነይሮም። መመላለሲ ማይን ዕንፀይትን ክገብሩዎ ንቲ ዝተሓፀበ ክዳውንቲ ኣሸኪሞም ናብ ገዛ ወሰዱዎ።
ካብኡ ሓው ጃኖ መልክዑ ዕይንይን ምስ በለ ኣዶቶም ሰያጥን መልእኽቲ ኣብዝሓሉ።
ክድ ዕንፀይቲ ብጡጥ ኣስርካ ኣእትው በሉኦ። ከደ ሒዙ መፅአ ካብኡ ኣብ መረባ ገዛ ምስ በፀሐ እቲ ጡጥ ብጥስ ኢሉ እቲ ዕንፀይቲ ብትን በለ። ሓው ጃኖ ከዓ ክድንግፅ ከሎ ሓው ጃኖ ምባል እዩ መውፀኢ ኣፉ ሓው ጃኖ በለ።ጃኖ ድማ በይዛ ጃኖ ትክድ ኣደኻ ናይ መን ኣደኻ ጃኖ በለቶ ስለ ዘይለለየቶ። ንሱ እውን ኣይለለያን ጃኖ እውን ተቀይራቶ እያ።


ከዓ ኣዶ ሰያጥን ብሚሐ ማይ ካብ በርሚል ቅዳሕ ብሉኦ፣ ቅድሕ ኣቢሉ ካብ በርሚሉ ኣውፅእ ከብሎ ከሎ ቦሸሽ ይብል ሚሐ እዩያ ይትረፍ ማይ ጥራይ እውን ኣይድሕዝን። ሐዚ እውን ሓው ጃኖ በለ ጃኖ ድማ በይዛ ጃኖ ትክድ ኣደኻ ናይ መን ኣደኻ ጃኖ በለቶ።
ከምዚ ማይ ከፍስስ ከሎ ጡጥ ክብጠስ ከሎ ኣብ ማእኸሉ ይግረፍ ኣሎ እዩ። ስቃይ ክሳብ ክሳዱ ዒግ በሎ። ሓው ጃኖ ስቅይ ስቅይ በለ ንምንቀኛኻ እውን ዘይትምነዮ ስቅያት።


ካብኡ ሓንቲ ምስ ጃኖ ማይ ዝተመላልስ ጎረበይቲ ጃኖ ኣትን ጃኖ እዚ ቆልዓ ክድንግፅ ከሎ ሓው ጃኖ ዘብዝሕ ዘሎ ሓውዶ ኣለክን？ ሓውክን ከይኮን በለታ። ጃኖ ልባ ተዓዚሙ ስለ ዝነበረ ቡዙሕ ልቢ ኣይበለቶን ግን ከምኡ ክትብላ ከላ ስለ ዝጠርጠረት ሓው ጃኖ እውን ስቃይኻ የቁርረልካ ክብሎ ኩሎም ምስ ወፈሩ ብማይ ሙልጭ ኣቢላ ሓፀበቶ። እዚ ኩሉ በይዛ ጃኖ ትክድ ኣደኻ ናይ መን ኣደኻ ጃኖ ትብሎ ዝነበረት ቆልዓ ሓው ጃኖ ባዕሉ ኮይኑ ረኸበቶ። ካብኡ ሓዋ ምዃኑ ኣለለየቶ ዘሕለፎ ቀንፈዞው ኩሉ ነጊሩዋ ጓሶት ዝገበሩዎ፣ ደቂ ሰይጣን ዝገበሩዎ ኩሉ ምስ ነገራ ዓይና ማንታ ማንታ ንብዓት ኾጭ ኾጭ እናበለት ክሰርሐሎም ኣለኒ ኢላ ምስ ሓዋ ተማኺሮም ጉድጓድ ፍሕራ ካብኡ ከፍ መበሊ መደብ ኣምሰለቶ። ጎኒንጎኒ ድማ በርሚል ምሉእ ማይ ኣውዐየት።


ደቂ ሰይጣን ካብ በረኻ ኣተው። ካብኡ ኣብቲ ሓዲስ ዝተሰርሐ መደብ ከፍ በሉ በለቶም ከም ከፍ ይብሉ ኣለውስ ሒዙዎም ዕዝር በለ ቁልቁል ርእሶም። ገና ክሰርሐልኩም እየ ኢላ በርሚል ሙሉእ ማይ ኣፍሊሓ ኣብ ዝባኖም ኣፍሰሰትሎም ስርግዲዕ ኮነ፣ ተሰራሰሩ ተሰራሰሩ ከም ጥጥቖ መንማ ለቃቂ ሓው ጃኖኸ እዝጊሃርዶ የዉሉን። ክንዲ ዝሰፈርካዮ ክስፈርልካ እዩ ዝብል ሓቂ ኣብኣቶም በፂሐ ካብ ዝሰፈሩዎ ንላዕሊ ጃኖየ ምርቅርቅ ኣቢላ ሰፊራ ናብ ሰማይ ኣፋነየቶም።


ሰያጥን ሞቱ ካብኡ ምስሞቱ ስጋኦም ከመይ ዝብሉዎ መረቅን ጥጡቕ ዓፅሚን ሰሪሓ ኣብ ቁራዕ፣ ኣስናኖም እውን ምዝዝ ምዝዝ ኣቢላ ኣብ ቃርሒት ገይራ ንሓማታ ሓዲጋትለን ናብ ዝነበሩዎ ሰቀላ ገዛኦም ስበርኒ ክሰብረኪ ኮነ ጉያ። ካብኡ ዓብዪ ሩባ ውሕጅ ጥርፍፍ ኢሉ ረኸበት፣ ጃኖ ቦቅቧቕ ከብዳ ከዓ ነቲ ውሕጅ ለሚና ኣብ ክልተ ፍልይ ከምዝብለላ ገይራ ሸሊኾም ተሻጊሮም ከዱ። ሓማታ ናብ ገዛ ከይደን ነገራት ከም ናይቀደም ኣይረኸብኦምን ደቀን የለውን ጃኖን ሓው ጃኖን የለውን። ቁራዕ ክፍት የብላ ኣለዋስ በረኮዳን ኮራንዕን ደቀን ተጥጢቁ፣ ኣብ ቃርሒት ኽፍት ተበላ ኣስናን ደቀን ቀሎ መሲሉ ረኺበንኦ።


ጉድ ከም ዝገበረተን ፈሊጠን እናጎየያ እናጎየያ ከይደን እቲ ውሕጅ ከዓ መሊኡ  ኣየሳግርን ኢሉዎን። ጃኖ ጃኖ ኢለን ፀወዓኣ ጃኖ ድማ ኦኦኦኦኦኦኦ… ዎዎዎዎዎ… ኢላ ዝተጠጠቀ ስጋ ኣብ ቁራዕ፣ ቀሎ ኣብ ቃርሒት፣ ፀብሒ ኣብ ፃሕሊ ገዲፈልክን ኣለኩ ብልዓ በለተን። ንሰን እውን ቅብል ኢለን ንቲ ናይ ደቀይ ስጋ፣ዓፅሚን ስኒን？ በለኣ።
ጃኖ ጃኖ ፅቡቅ ገይርኪዋ እቲ ውሕጅ ከመይ ገይርኪ ተሳጊርኪዮ ዛጓለይ? በላኣ። ጃኖ እውን፣ ሓደ ኢደይ ሰቲ ሰምሃል ተሞርኪዘ፣ ሓደ ዓይነይ ፀፀር መሊአ፣ ሓደ እግረይ ኣብ ማእገረይ ሰቂለ ይውውውውው… በለተን።


 እቲ ውሕጅ፣ ይትረፍ ከምቲ ጃኖ ዝበለቶ ገይርካ ብስሩ እውን ንምስጋር የፍርሕ። እተን ሰይጣን ግን ከምቲ ዝበለተን ገይረን። ገና ሓደ እግረን ናብ ማእገረን ክሰቅላ ሓፍ ምስ ኣበላ እቲ ውሕጅ እውን ቁልብ ኣቢሉዎን ንታሕ ዕዝር በለ። እንኳዕሰይይይይይይይ … ደኣ
ድሕሪኡማ ጃኖ እውን ምስ ሓዋ ተተሓሒዛ ናብ ኹርዲ ሰቐላ ገዛኦም ከይዶም ከዓ ከም ቀደሞም እናተሓጋገዙ ብሰላም ምንባር ጀመሩ።


ጃኖ ጃኖ ነበረያ ነበረ ኣብዚ ይዛዘም፤ ነዚኣ ዝረሰዐ ኣጅቦን ጠስሚን ይሕነቆ።


©ቓጣን ጓልያቱ