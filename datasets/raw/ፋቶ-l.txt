የቐንየለይ!
እግዚኣብሄር ይመስገን።
ወላዲተይ ኣሰፉ ሓዱሽ ሃይሉ፤ ኽበርለይ ንበርለይ። ዕድመይ ጥዕናይ ይሃበለይ። ካብ መጀመርታ ጀሚሩ እስካብ ኸዚ ፍቕሩ ለይተፈለየኒ ወላድየይ ገብረእግዚኣብሄር ምሩፅ ወልዱ፤ የቐንየለይ። ዕድመይ ጥዕናይ ይሃበለይ። ንኡሽተይ ሓፍተይ ፀጋ ገ/ሄር የቐንየለይ። ውለዲ ዘምድለይ። ለሕዋተይ መብራት ገ/ሄር፣ ኣዜብ ሃ/ኪረስ፣ ማህሌት ሓዱሽ፣ ኣኽብሮትኽን ስለለይተፈለየኒ የቐንየለይ።
ሓሳበይ ብፅሑፍ ምቕማጥ ሃም ልኽእል ልሓበሩኒ፣ ግዜ ሂበ ክፅሕፍ ልገበሩኒ፡- ሃፍታሙ ታደሰ፣ ሃፍቶም ዘውደ፣ ድምፁ ገብረማርያም፣…የቐንየለይ። ‘ዙ ፅሑፍ ተጀሚሩ እስካብ ልውዳእ ልተሓባበሩኒ፣ ክፍተታት ላመልኡ ለስተኻኸሉለይ፡- መ/ር ሃይለስላሴ ካሕሳይ፣ ሄለን ቢተው፣ ኢሳያስ ገብረሃወርያት፣ ሃለቃ ገብሩ ኻሕሳይ፣ ገብረፅዮን ማሓሪ፣ ሳሚኤል መድሂን፣ ክብሮም ኃይለመለኮት፣ ኣለሜ ግርማይ …የቐንየለይ። ክብረት ይሃበለይ።
ብፍሉይ…ለዕርኽተይ፡ ሃፍታሙ ታደሰ፣ ሓድጉ ወልዱ፣ ያለም ድላይ፣ ኣማኑኤል ገ/ሃወርያት፣ ማቴዎስ ንጉሴ፣ ሁሉ ኣላምነህ፣ እንግዳ በላይ፣…ዕድመይ ጥዕናይ ይሃበለይ። ግዜይ ቦታይ ለይገደቦ ዕርክነትና ቐፃሊ’ዩ።


________________




መታሓሳሰቢ!
ኣብ’ዙ ፅሑፍ ልተግንይዎ ሓሳብ ካብ ልወከሎ ገፀ-ባህሪ ወፃኢ ብኣካል ለለዉ ሰባት ይኹን ማሕበረሰባት ለይውክል ምዃኑ ይፈለጠለይ። ስሙ ምስ ገፀ-ባህሪ ልተገጣጠመ ኣንባቢ ተሃልዩ ኣጋጣሚ እዩ። ካብ ልተለመዱ ባህልታት ይኹን ወግዕታት ወፃኢ ጥሒሶም ልኣተዉ ቃላት ተሃልዮም…ካብ ምናባዊ ሓሳብ ወፃኢ ልውክልዎ ኣብ መሬት ለሎ ተመሳሳሊ ታሪኽ ሃም ለይኾነ፤ ልባህለይ ዋጋ ልህብ ምዃነይ ይፈለጠለይ። ኹሎም ኣብ’ዙ መፅሓፍ ለለዉ ሓሳባት ካብ ና’ዙ ፀሓፊ ናሂወት ኣጋጣምታት ልተወሰዱ ጥራሕ እዮም። ኹሎም ልተጠቐሱ ናስራሕ ቦታታት ምስ ነባራዊ ኹነታቶም ተተመሳሲሉ ሽግሩ ነቒስኻ ልምውፃእ ተይኾነስ ልገፀ-ባህሪ ድምቀት ጥራሕ ልተወሰደ ምዃኑ ክገልፅ ይደሊ። ኹሎም ሓሳባት ይኹኑ ገፀ-ባህርያት ልውክልዎ ኹነት ና’ዙ ፀሓፊ ልነገራት ለለዎ ኣረኣእያ ጥራሕ ልውክሉ እዮም። ‘ዙ ፀሓፊ ኣብ ዘርኢ፣ ኣብ ፆታ ይኹን ኣብ ሃይማኖት ለለዎ ኣረኣእያ ውልቃዊ እዩ።
 ልኹላ-ኹሉ ና’ንባቢ ፈሊኻ ምፍላጥ ኣድላይ እዩ!
________________




ውህብትኡ፡-
ሃም ውላዶም ቐፂዖም ልሃነፁኒ፤…
ልኹሎም መምህራነይ…
.
.
.
ይኹን!!!








________________




መዘከርትኡ፡-
ናልቢ ዕምብሮ…ዝርሕ ልበሉ ጣቓታት…
ሽርፍራፍ ግዜታት ልኸመርዎ
ቕንጥብጣብ ትዝታታት ልገርእዎ…ነጠብጣብ ስምዒታት ልፈተግዎ…
ሓንኲኻ ለይላኣሙ ሓሳባት ልሻገንዎ
ፅላለት ለይብሉ…ድልየት ልፋረኾ…ግዜ ልኣለሞ…
ቃላት ለይደፈርዎ
.
.
.
ልቃስያ ይኹን!
________________








ኽፋል-1
ኣብ’ዙ ቤት-ፅሕፈት ውሽጢ ምስ ልተቖፀሩ ሰባት ምስ ማንም ኣውጊዐ፤ ሰላም ተባሃሂለ አይፈልጥይ። ልደለኹዎ ሓበሬታ ልምግናይ ልባዕሉ ልማንም ጠይቐ አይፈልጥይ…ስለለይፈልጦምለ፤ ስለልስከፍለ። ምስ ሰሚራ ልመጀመርታ ግዘ “ናኢንተርኔት ኬብል ደልየ ነይረ?” ኢለ ብልጠየቕኹዋ ተነጋጊርና። ኬብል ላብ ኮምፒዩተረይ ላሸኳዕኹ “ራዛ ይባሃል። ራዛ ኢልኺ ትፅውዕኒ ትኽእሊ ኢኺ፤” በልኽዋ መን ኢላ ክትፅውዐኒ ሃም ለለዋ ላተጨነቐት ብልረአኹዋ።
ጥዑም ድምፂ ብልሓዘለ ኣምሓርኛ “ኣነለ ሰሚራ ይባሃል፤” ኢላ ቕድሚ ኸዚ ልነበረና ምትሕፍፋር ተቐንጠጠ። ካብታ ማዓልቲ እቲኣ ጀሚሩ ሰላምታና ቐፀለ። ሰሚራ ጓል ኣዲስ ኣበባ እያ። ኣብ ሃረር፤ ካብ ናኣደሬ ዘርኢ ለለዎም ወለዲ ተወሊዳ፤ ብቑልዕነታ ላብ ኣዲስ ኣበባ ሒዘምዋ መፂኦም። ል’ቱ ቤት-ፅሕፈት ሓዱሽ ስለልኾንኹ ኹሉ ልደልዮ ልሰሚራ እየ ልጥይቓ። 
“IP address Configuration ህንደይ ድዩ?” በልኹዋ።
“No proxy ትጥቀም ትኽእል ኢኻ። እሱ እምቢ ተይሉካ ግና 10.90.10.70 ተጠቐም” ኢላ፤ ትነግረኒ ተላ ንኡሽተይ ሃም ጋእ ጋእ በለት።
ኢንተርኔት ብጣዕሚ እየ ልፎቲ። ካብ ሓሳበይ ልበራበር Google.com፣ facebook.com፣ success.com፣ libgen.info፣ goal.com፣ gmail.com፣ diretube.com፣ scholarship-positions.com፣ ብልኸፈትኹ እየ።
“ራዛ?” በለትኒ ሰሚራ።
“ኣቤት!”
ንኡሽተይ ሱቕ ብልበለት “ዊንደውስ ሰቨን ኣክቲቬትድ የኾነይ ላበለ ኣብዩኒ። ተስተኻኽለለይ ትኽእል’ዶ?” ኢላ ጠየቐትኒ። 
“ናጋ ከስተኻኽለልኺ እየ፤” ኢለ ሓንቲ መስመር ተናጊረ ዓፀኹዋ። ሰሚራ ኹሉ ግዜ ክተናግረኒ ትደሊ፤ ኣነ ግና ብዙሕ አየውግዓይ። ብዙሕ ለየውግዓ ካብ ምኽባርለ ለማእኽለና ወግዒ ካብ ምስኣነይለ ልተልዓለ እዩ። ነውግዕ ተለና ቃለ መሕትት እዩ ልመስል፤ ወይ እሳ ትጥይቐኒ ኣነ ይምልሰላ ወይለ ኣነ ልደለኹዎ ይጥይቓ እሳ ትምልሰለይ። ወግዕና ፍሰት የብሉይ። ብ’ዙይ ወዲ እዙይ ብዙሕ ከውግዓ አይደፍርይ። ይሓፍራለ እየ። ኸዚ ግና ኣብ ናያ ቢሮ እየ እኒአኹ። ድሕሪ ንኡሽተይ ፀጥታ ስልከይ ፀወዐ። 
“ሄሎ ብሩኸይ! ሃመይ እኒአኻ?” 
“ኣታ እኒአኹ’ምበይ!…”
“ታይ እዩ ጠፊእኻ?”
ሮሆ እዩ። ብጣዕሚ ስለልፈትዎ ብሩኽ ኢለ ይፅወዖ!…ከቕብጦ ትደሊ ተለኹ። ንኡሽተይ ብስልኪ ብለውጋዕና ኣብ Five Zone ካፌ ንጋነ ኢሉኒ ስልኩ ዓፀኹዎ። ኢንተርኔተይ ዓፅየ፤ ኮምፒዩተረይ ኣጥፊአ፤ ገፀይ ተየዘርኹ ልሰሚራ “ቻው!” ልብል ሰላምታ ሃብኹዋ። “እሺ!” ልብል ቃል ልሰማዕኹ መሲሉኒ ግን ናበሪ ማዕፆ ጭጭ ልብል ድምፂ ምስ ናሰሚራ ሰላምታ ስለልተጋጨየ ርግፀኛ የኾንኹይ። ፃዕዳ Huawei Smart Phone ኣብ ኢደይ ሒዘ ናሓሙሽተ ኪሎ (ኣምስት ኪሎ) ቴክኖሎጂ ኢንስቲቱት ኮሪደር ብፍጥነት ሓሊፈ ላብ Five Zone ካፌ ኣምራሕኹ።
“ኸዚ ኻሊእ ልሐሸ ቦታ ጠፊኡ ድዩ ኣብ Five Zone ልቖፀረኒ፤ ኣብቱ ካፌ እሱ ምቕማጥ ቃሕ ሃም ለይብለኒ ይፈልጥ’ዩ፤” ላበልኹ በይነይ ኣዕረምረምኹ። በይነይ ላውጋዕኹ ናኤሌክትሪካል ቤት ትምህርቲ ልብል ልተጠቀዐሉ ክፍሊ ለሎ ናምልክታ ሰሌዳ ዓይነይ ተኸልኹ። ንኡሽተይ ጠጠው ብልበልኹ፤ ካብዞም ብዙሓት ልተጠቅዑ ምልክታታት ሓደ “Masters Defense on Smart Grid System Based Power System Distribution Reliability Improvement: Case study of Adama City” ልብል፤ ኣብ እግሩ “All are cordially invited!” ተብሂሉ ልተፅሓፈሉ ናፅንዓት ፁሑፍ ኣንበብኹ። ናመን ናምርምር ፁሑፍ ምዃኑ ምፍላጥ ዋላ’ኳ ተለይደለኹ “ሰሚራ ኑረዲን ሳሊም” ምስ ኣቦ ሓጎኣ ተፅሒፉ ብልረአኹ ’ዛ ዓንተዎ ልተፋለጥኹዋ ቖልዓ’ዶ ትኾን ኢለ ሓሰብኹ።
ብናሓሙሽተ ኪሎ መደያይብ ቑልቑል ላወረድኹ ለምሀሩኒ “ፕሮፌሰር ራሺድ፣ ዶክተር የሽዋ-ዘርፍ” ኣብ መንገደይ ኣግነኽዎም፤ ትሕትና ልተመለኦ ሰላምታ ሂበዮም ሓሊፈዮም ኸድኹ። ፕሮፌሰር ራሺድ ትርኢ ተለኹ ለስታውሱኒ ፕሮፌሰር ዘስላሴ እዮም። ፕሮፌሰር ዘስላሴ ኣብ ኣዲስ ኣበባ ዩኒቨርስቲ ካብ ኣርብዓ ዓመታት ብላዕሊ ለምሀሩ፣ ብዙሓት ምሁራት ለፍረዩ፤ ዓብዪ፣ ፈላጥ፣ ዕድመ ፀገብ እዮም። ካብ ሰብዓ ዓመት ብላዕሊ ዕድመ ገይሮም ናሓንጎሎም ቕልጣፈ ብጣዕሚ ይገርመኒ። ቕድሚ ኸዚ ሓደ ግዜ ልረአይዎ መልክዕ ተይተዋቐዖም የለልይዎ። ናሰብ ስም አይርስዑይ። ኣብ ስሳታት ዓመተ ምህረት ልተምሃርዎ ትምህርቲ ብለይ ምንም ምዝናፍ ዘኪሮም የምህሩ። ብቃሎም ይወፅእዎ። አይርስዑይ። ብርግፅ ፕሮፌሰር ዘስላሴ ናኮምፒዩተር ኽእለት የብሎምይ። ኣብ Microsoft Word ልተፅሓፈ ወይለ Microsoft Excel ልተስኣለ ስእሊ፣ ግራፍ፣ ተርእዮም ብጣዕሚ ብርቂ እዮም ልገብርዎ። “ምን ሶፍትዌር ነው የተጠቀምከው?” ኢሎም ሃም ዓብዪ ነገር ገይረምዎ ተገሪሞም ይጥይቑ። ኻሊእ ናኢንጂነሪግ ሶፍትዌር ልተጠቐምና ገይሮም ይሓስብዎ። ምኽንያቱ ብናያቶም ግዜ ኮምፒዩተር ብርቂ እዩ ነይሩ።
ሓደ ግዜ ኣብ ክፍሊ “ራዛ? ኣብ ፕሮጀክትኻ ታይ ሶፍትዌር ኢኻ ተጠቒምኻ?” ኢሎም ስለልጠየቑኒ ብጣዕሚ ገሪሙኒ። ሱመይ ሃመይ ኢሎም ዘኪሮምዎ ኢለ ተደኒቐ። ሱመይ ቕድሚ ብዙሕ ግዜ ሓደሻዕ ኣብ ክፍሊ ሃም ልነገርኹዎም እዩ ትዝ ልብለኒ። ፍልይ ልበለ ናምዝካር ዓቕሚ እኒአዎም። ኣነ ወዲ ዒስራይ ትሻዓንተይ ዓመት ኾይነ ምርሳዕ ጀሚረ እኒአኹ፤ እሶም ግና ልዕድመ አይሽነፍይ ምባሎም ደስ ይብል። ካብ ልበይ ይንእዶም። ልኾነ ግዜ ላብ ክፍሊ ከምሁሩና ላመፁ “ሳምሶናይት ክቕበሎም… ፕሮፌሰር?” ኢለ ጠየቕኹዎም። ና’ቦነት ልሓዘለ ኽምስታ ሓዊሶም “ልባዕልኻ ሕለ!” ኢሎም መሊሶምለይ። ናመንፈስ ጥንካረኦም ብጣዕሚ’ዩ ደስ ልብል። ግን ታይ ዋጋ እኒአዎ! ናፕሮፌሰር ደመዎዝ ህንድ ናስራሕ ልምዶም የኾነይ። ህንድ’ቱ ልግበኦም አይኽፈሉይ፤ ልግበኦም ናናብራ ደረጃ አይነብሩይ። ሃምዙይ ምዃን’ለ ብጣዕሚ’ዩ ለናድድ። ታ’ሞ ይገበር! ለለናዮ ዓዲ ኢትዮጵያ’ዩ። ፕሮፌሰር ራሺድ ግን ህንዳዊ እዩ። ደመዎዝ ካብ ስሳ ሽሕ ቕርሺ ብላዕሊ ይኽፈል። ምስ ፕሮፌሰር ዘስላሴ ማዕረ ይሰርሑ፤ ልተመጣጠነ ስራሕ ለይተመጣጠነ ደመዎዝ። ግዜ ይፍተሐዮ!
ኣብ Five Zone በፂሐ ምስ ሮሆ ዓርከይ ተጋነና። ገና ሰላምታና’ኳ ተይወዳእና “ታይ ክእዘዝ?” ልብል ናጓል ለይመስል ጓዕራር ድምፂ ኣብ ጥቓና ፀወዐ። “ምንም! ንኸድ ኢና፤” በልናያ። ብርግፅ ሃምኡ ኢለ ልመለስኹላ ኣነ እየ፤ ሮሆ ሱቕ ኢሉ እዩ ነይሩ። ዕንጭቕ ኢላ “ለይኣዘዝኻ ምቕማጥ አይካኣልይ!” በለትና መተኣናገዲት።
ሮሆ “ለይደለኹ’ማ አይእዝዝይ!” ኢሉ ጠራዕ ኢሉ ተናገራ። “ስለዚ ልሓላፍየይ ክነግሮ እየ፤” ኢላ ጨጉራ ሃም ጭራ ፈረስ ላወዛወዘት ፈኪራ ኸደት። ናሃረት። ብኹነታታ ገረመና። ምእዛዝ ንእዝዝ ነይርና ኢና ግና ና’ዛ መተኣናገዲት ኹነታት ድልየትና ዓፅይዎ።
ምስ ሮሆ ዓርከይ ተልዒልና ላብ ኣራት ኪሎ ቐፀልና። “ኣነ’ኮ ይነግረካ’የ። ኣብ’ዙ ገዛ ’ዙይ አይጥዕመንይ። ብጣዕሚ እዩ ጁባ ልብሕብሕ፤ ልለይረብሕ ነገር ብዙሕ እዮም ለኽፍሉ” ኢለ “ስለዚ ላብ’ዙይ ካብ ገዲም አይንመፅእይ፤ ተስማዕሚዕና?” ሃም ምንዳድ ኢለ በልኹዎ። ልሮሆ ተቖጢዐ ክናገሮ ደልየ ተይኾንኹስ ምስ’ታ መተኣናገዲት ልተፈጠረ ነገር ስለለፅለአኒ እዩ።
“ራዛ? ኣነ’ኮ ልኣኻ ይቐርበካ’ዩ ኢለ እየ፤” በለኒ ዝሕል ኢሉ። ስለልተናደድኹ ሪኢቶ ተይሃብኹዎ ሱቕ በልኹ። የመለስኹሉይ። ሃም ልተናደድኹ ተረዲኡዎ እዩ። ላብ ኣራት ኪሎ ቑልቑል ልወስድ መንገዲ ሒዝና፣ ዘገም ላበልና፤ ላተሳለና...ወግዕና ኣድቐቕና።
ክነግረኒ ልደለዮ ነገር ለለዎ ብልመስል ድምፂ “ራዛ?” ኢሉ ፀወዐኒ።
“ኣቤት ሮሆዋይ!”
“ክብራ’ኮ ደዊላ ነይራ!”
“ደስ ብሃሊ! ታይ ኣውጊዓትካ?”
“በቃ…እሳ ዳሕና ምዃና፤ ኣነለ ብላሓለፈ ልተፈጠረ ነገር ናየ ስሕተት ምዃኑ ነጊረያ። መኣዘ ሃም ልትምረቕ ኾላይ ኣውጊዕና።” ኣዒንቱ ካባየ ላተድሃሉ ቕንዕ ድፍእ ላበለ ነገረኒ።
“ፅቡቕ! ደስ ይብል። ኣብ ምረቓኣ ታይ ትህባ ሓሲብኻ?” በልኹዎ።
“ምንም። እሳ ለላ ኣብ መቐለ፤ ኣነ ለለኹ ኣዲስ ኣበባ። መኣዝ ክህባ? ኣበይ ንጋነ? ብስልኪ ደዊለ እንኳዕ ደስ በለኪ ክብላ’የ። ምናልባት ብኣካል ትንጋነ ተለና ሓደ ነገር ክህባ ይኾን!” ኢሉ ገፁ ዕብልል ኣበለ።
ሮሆ...ለባም፣ ርህሩህ፣ መስተውዐሊ፣ ቑምነገረኛ፣ ልባዕሉ ካብ መጠን ልላዕሊ ለይፎቲ ቖልዓ እዩ። ብተፈጥርኡ ህድእ ልበለ እዩ። ብ’ዙ ባህሪኡ እዙይ ካብ ልበይ ይቐንአሉ። ብጣዕሚ ልደንቀኒ የመና ዓቕላም ምዃኑ እዩ። ዓመታት ሃም ማዓልትታት ይሪኦም። አይሃፅፅይ። ተሎ ኢሉ ላብ ውሳነ አይኸድይ። ምስ ክብራ ልተጋነዩ ኣብ መቐለ ፐብሊክ ላይብሬሪ ውሽጢ ሃም ልኾነ ነጊሩኒ ነይሩ። ድሕሪ ኣርባዕተ ዓመት ልባዕሉ ልክብራ ሃም ልፎትያ ደጋጊሙ የውግዕ። ብፍፁም ተስፋ ለይቖርፅ…ናጋ ብሩህ ክኾን እዩ ኢሉ ልኣምን…ተስፋ ኣብ ልቡ ልተሓንገተ ጥንኩር ሰብ። ናሮሆ መስተውዐሊ ምዃን ምስ ፕሮፌሰር ዘስላሴ ልብልዎ ነገር ኹሉ ግዜ ይመሳሰለኒ። ፕሮፌሰር ዘስላሴ “The peak natural talent and keen intuition level of a wise man is not acquired in one step trigger but in a continuous programming of the mind.” ይብሉ።
ሮሆ ነገራት ቕድሚ ኸዚ ሃም ለጋጠምዎ ኾይኑ ይቕበሎም። አይጠራጠርይ። ብባዕሉ ይተኣመማን እዩ፤ ልምውሳን እንቶ-እንቶ አይትሕዞይ። ውሽጡ ብቐሊሉ አይናጋዕይ፤ ፅኑዕ መንፈሳዊ እምነት ኾላይ እኒአዎ። ፈሪሑ አይፈልጥይ። ደፋር እዩ! ፍልጠት ለለዎ ድፍረት። ፍርሒ ናሞት መንገዲ እዩ ይብል። ናክብራ ጉዳይ ግን ኹልሻዕ የፍርሖ። ናያ ነገር ቖልዓ ሃም ልለኣኸ ወላዲ የጨቛጭቖ። ልኣኣ ናምግናይ ተስፍኡ ሃም ናቕራረት ብርሃን ፅልግልግ ይብሎ። ኣብኣ በፂሑ ተጠራጣሪ ኾይኑ። ግን ለለ ብዛዕባ ክብራ ሓሲቡ፣ ኣስተንቲኑ፣ ኣውጊዑ፣ ኣልዒሉ፣…አይሞንያይ። ክብራ ትዝትኡ፣ ተስፍኡ፣ ሓጎሱ፣ ህልውንኡ፣…ጥቕልል ኣቢልኻ ልምግላፅ…ሂወቱ ገይሩ ይቖፅራ። ብጣዕሚ የጋንና። ሰማይ ይሰቕላ። ሓደ ግዜ ኣብ ዙሪያ ፍቕሪ ላውጋዕና ሮሆ ልተገረመ መሲሉ “ራዛ?” ኢሉ ፀወዐኒ።
“ኣቤት!” በልኹዎ ክሰምዖ ተሃንጢወ።
“ሰብ ተፍቅሮ ተለኻ ልምንታይ የድሐርሕር?”
“ማዕበል ትመፅኦ ተሎ’ማ ልምንታይ ለይድሃል!” ኢለ ሓጨጨኹ።
“ናማነይ እኮ’የ! ትቕልድለኻ እወ’ዶ!” ኢሉ ገፁ ጭምድድ ኣበለ።
“ሮሆ! ሰብ ትፍቶ ተሎ ለድሐርሕር ስለልፀልአካ ተይኾነስ ስለልተቖፃፀረካ እዩ። ተፈቀርቲ፣ መጀመርታ ፍቕሪ ከትሕዙኻ ትደልዩ ተለዉ ብቕድሚት ይኾኑ፤ ብልጭ ትብለካ ተሎ ሸተት ይብሉኻ። እዙይ ልበለፀ ክትፈትዎም ልገብሩኻ መንገዲ እዩ። ልምንታይ ግን ጠይቕኻኒ? ናማነይ ግን ልምንታይ ሃም ልዳሃሉ አይፈልጥይ፤ ልተበለዐ ዑቁብ’ዩ ኢሎም ይኾን!። ወይ ለለ ልሞተ ምቕታል እዩ ኢሎም ስለልሓስቡ ይኾን። ኣነ አይፈልጥይ በቃ!” ኢለ ልመስለኒ ግምት ሓሳብ ብቐልዲ ገለፅኹሉ። ሃምቱ ልተፀበዮ የተረዳእኹሉይ መስለኒ ሱቕ ኢሉ ላብ ኻሊእ ወግዒ ብትዝታ ሸገረ። ስምዒቱ ልጎዳእኽዎ መሲሉ ተሰመዐኒ፤ ምንጋረይ ኣሰኪፉኒ።
ደው ኽውድ ላበልና መንገድና ቐፀልና። ኣራት ኪሎ በፂሕና። ሮሆ ኣብ ማእኸል ኻሊእ ወግዒ፣ ሓዱሽ ወግዒ ልሓዘ ብልመስል ኣነጋግራ “ምስ ክብራ ትንጋነ ተለና…” ኢሉ ልተዓፈነ ስምዒቱ ላሓበአ ምንጭሩ ነኸሰ። ሓሳቡ ልስብስብሎ ብልመስል ኹነታት ሱቕ በለ። 
“ትጋነ ተለኻ…ታይ?”
“ኣ…ይ! ኻሊእ ማዓልቲ ክነግረካ እየ። ሎማዓንቲ ስለለግነኹኻ ብጣዕሚ እዩ ደስ ኢሉኒ። ደቢሩኒ እዩ ነይሩ። ለለ ኣፍቱ ልተኻረኹሉ ገዛ ፀበል ነገር ስለለሎ ከይፅውዑኒ ኢለ ከምሺ ስለልደለኹ እየ ፀዊዐካ፤ ብሓደ ነምሺ ምእንቲ!”
“ጨለ! ኸዚ ልገዛኻ ኽድ…መሽዩ’ዩ…ታክሲ ይፅውዕሎ!”
ኣብ ኣርባዕተ ኪሎ ሮሚና (Romina) ካፌ ቕድሚት (ማዕዶ) ልግነ ናቤላ ታክሲ ጠጠው መበሊ ቦታ ኢና ላውጋዕና ነይርና። ታክሲ ምፅውዑ ቐፀለ…
ቤላ! ቤላ! በቋራጭ ቤላ! ኽልተ ሰብ ቤላ!
“ሮሆዋይ! ዳሕና ሕደር። ናጋ ሃምዙ ሳዓት እዙይ ላብ 11፡30 ሳዓት መሳ ክድውለልኻ እየ። ኣብዙይ እኒኦ ባዓል 25 ካርዲ አይመልእይ ኢሉ ስለልኣበየኒ፤ ስኻ ሞክሮ” ኢለ ሃብኹዎ። “ኣባኻ ተኣትዩ ላኣኸለይ። ዳሕና ሕደር!”
“ቻው! ዳሕና ሕደር ራዛ!” ኢሉ ላብ ናቦሌ ታክሲ ተፈለየኒ። ተዳፊኡ ታክሲ ተሳፈረ። ላብ ታክሲ ውሽጢ ብልኣተወ ብሞሽኮት ኽሳዱ ውጥጥ ኢሉ “ራዛ? ሹሩፍ እኒአካ? ኣነ ስለለለኒ ክህበካ!” ኢሉ ላብ ጅብኡ ሃሰሰስ በለ።
“ሮሆዋይ! እኒአኒ’ዩ። የቐንየለይ። ዳሕና ሕደር!” በልኹዎ። “ቕድም ምስ ብንያም ሻሂ ቡን ላበልና ስለልነበርና ሓጫውን እኒአኒ እዩ፤” ደገምኹሉ። እሱ ታክሲ ተሳፊሩ ብልኸደ ኣነ ልሕንዲተይ ደቓይቕ ፈዚዘ ኣብ ለለኹዎ ጠጠው በልኹ። ናሮሆ ልኣየ ሃምኡ ኢሉ ምጥያቕ ኣብ ርእሰይ ተመላሊሱኒ። ስለልሓለየለይ ፍሉይ ናዕርክነት ስምዒት ፈጢሩለይ።
ሮሆ ላብ ቦሌ ቐፀለ፤ ኣነ ላብ ቤላ ቐፀልኹ።




ኽፋል-15
መዘከርታይ ገሊፀ ግጥሚ ክሙክር ኢለ ልፃሓፍኹዎም ናቐደም ታሪኽይ ግጥሚይ ምንባብ ጀመርኹ። ብዙሕ ግዜ ልገበሩ ግጥምታትይ ስዲ ፅሑፋትይ እዮም። ግዜ ሃመይ እዩ ልጎዪ! ድሮ ካብ ልምረቕ ኽልተ ዓመት ክኾን ኢሉ። ኣብ መፅሓፍ ቅዱስ... ጠቢቡ ሰለሞን “ግዜ እንደ ንፋስ ይሮጣል፤” ይብል። ተይሓሰብናዮ ግዜ ይነጉድሎ፤ ዕድመለ ሃምኡ። መዘከርታይ ናግዜ ምስትያተይ እያ። ብዛዕባ ዕድመ ትሓስብ ተለኹ ሓደ ናመፅሓፍ ቅዱስ ታሪኽ ላብ ሓሳበይ ይመፅእ። ኣብ ኦሪት፤ ኤርሚያስ ነብዪ ኣብ ልነበረሉ ዘመን ሓደ፤ “ኣቤሜሌክ” ልባሃል ኢትዮጵያዊ ኣብ ኢዮርሳሌም ይነብር ነበረ። ኤርሚያስ ነብዪ፤ “…ልኣየ ልባርያኻ ካብዙ ኹሉ ሰብ ልበለፀ ፅቡቕ ልገበረለይ…ልኢትዮጵያዊ ኣቤሜሌክ…ከይሓዝን ናኢዮርሳሌም ምጥፋእ አይተርእዮ፤…ተረፈ ባሮክ” ኢሉ ላብ ጎይታ ይፅሊ ነይሩ። ፀሎቱ ሰሚዕዎ፤ ኢዮርሳሌም ትዓኑ ተላ እግዚኣብሄር ልኣቤሜሌክ ሕማቕ ክርኢ ስለለይደለዮ ኣብ እግሪ ቖፅሊ በለስ ልስሳይ ሽዱሽተይ ዓመታት ሃም ሓንቲ ለይቲ፣ ሃም ሓንቲ ብርታ ሃሪሱ ይብል። ሃሪሱ ተልዒሉለስ ህራስ የፀገበይ ይብል። ኣብ ቐረባ ግዜ ልወፀአ ሓበሬታ ሃም ለመላኽቶ፤ ኣብ ኢትዮጵያ ናሓደ ሰብ ማእኸላይ ናምንባር ዕድመ ስሳይ ኣርባዕተይ ዓመት እዩ ይብል። ስለዚ ኣቤሜሌክ ናይና ናኸዚ ዕድመ ብህራስ ወዲኡዎ ማለት እዩ። ልሓንቲ ብርታ ኢና ንጭነቕለና? ልሓንቲ ብርታ ኢና ህንባላዕ ልንብለና? ልሓንቲ ብርታ ኢና ላተኻሰስና ንውዕል ለለና? ልሓንቲ ብርታ እዩ ዙኹላይ ዓመፅይ ህውከትይ? ልሓንቲ ህራስ ለይተፅግብ ስሳይ ሽዱሽተይ ዓመት እዩ ዙኹላይ ገልታዕታዕ? ዕድመ ሓፂር እዩ። ናኣቤሜሌክ ህራስ…ናይና ዕድመ!
ዋላ ናግጥሚ ውህብቶ አይሃልወኒ ናሮሆ፣ ናቃስያ፣ ናቅዱስ፣ ናብንያም፣ ናትርሓስ ሓደ ሓደ ግዜ ልፅሕፍዎ ግጥሚ ደስ ስለልብለኒ ኣነለ ክሙክር ልፃሓፍኹዎም ግጥምታት ከንብብ መዘከርታይ ገለፅኹዎ። ካብቶም ኣብ መዘከርታይ ልፃሓፍኹዎም ሓፀርቲ ግጥምታት ናመጀመርታ ናሮሆ ግጥሚ እዩ። ምስ ሮሆ ኣብ ኣራት ኪሎ ከባቢ ጫማና ላፅረግና ሓደ ለማኒ ልብዙሕ ደቒቓታት ብልለመኑና፤ ኣነ...ቕድድድ ልበለት...ኣብ ጁባይ ልብዙሕ ግዜ ልፀነሐት ቕርሺ ኣውፂአ ሃብኹዎም። ሮሆ ናዞም ስብኣይ ልብዙሕ ግዜ ላለመንዎ ልፀንሑ፤ ምስቱ ዓቕሚ ስኢኖም ማዓንጥኦም ስሕግ ምባሉ ሪኡ...ብውሽጡ ልተሰመዖ ነገር ልትገልፅ ሓንቲ ብቃሉ ልዝክራ ግጥሚ ትገጥም ሰማዕኹዎ። ሮሆ ግጥሚ ትገጥም ብዙሕ ሰሚዐዮ አይፈልጥይ።
ድምፁ ተላሕሲሱ ክልምን ጭላቖ
ጠረሾ ሂበምዎ ኻልቢ ልናዓቖ።
ዋላ ክብሮም ካብ ሓደ ግዜ ኣብ ዓዲ ሓውሲ ልኣዝማሪ ለቐበሎ ግጥሚ ወፃኢ፤ ግጥሚ ትገጥም ብዙሕ ሰሚዐዮ አይፈልጥይ። ቀልዲ ልሓዘሉ ወግዕታቱይ ሓሳባቱይ እምበይ ግጥሚ ሰሚዐሉ አይፈልጥይ። ክብሮም ዓርከይ ላቐለደ “ስኻ’ኮ መዘከርታ ፃሓፍኹ ገጠምኹ ኢኻ ልትብል” ኢሉ፤ ናሓዳሽ ልሓዛ ዓርኩ ፎቶግራፍ ከርእየኒ ዋሌቱ ከውፅእ ልወደቐቶ ወረቐት ሃበኒ። ሃምዙይ ልብል ግጥሚ ሒዛ ነበረት። 
እሳ ልትደሊ ሓፂር መሀርሀሪ
ሒዙላ መፂኡ ኣድጊ መባረሪ።
ክብሮም ቅኔ ልመስል ግጥሚ (ባዕሉ ይኹን ኻሊእ ልፃሓፎ) ኣብ መዘከርታይ ኣስፈርኹሉ። እስካብ ኸዚ ግጥሙ መን ሃም ልሃቦ ክጥይቖ እየ ላበልኹ ተይጠየቕኹዎ ቐርየ። እሱ፤ ልኣየ ግጥሚ ሃም ልሃበኒለስ ልዝክሮ አይመስለንይ። ኣብ ግጥሙ...ምስ ናዩ ብዙሕ ግዜ ልገብሮም ውፅእ ልበሉ ተግባራት...ቅንያዊ መልእኽቲ ልሓዘት ምዃና ግና ናባዕሉ ግጥሚ ክኾን ይኽእል እዩ ኢለ ይግምት።
ቃስያ ኾላይ ድሕሪ ልትርሓስ ምስ ተኽላይ ምትዕራቕና ናኣቦ ቶሎሳይ ማማ ጫልቱይ መኻናት ምዃን ካብ ርእሳ ክጠፍእ የኻኣለይ። ማማ ጫልቱ ብጣዕሚ ኢየን ኣሕዚነናኣ። ልትርሓስ ክነታዓርቕ ልተዓዘብናዮ ኣብ ማማ ጫልቱ ልነበረ ናልቢ ስብራት ልተዓዛቢ ኾላይ ልነክእ እዩ። ኣብ ማሕበረ ሰብና…መኻን ሰብ…ካብቱ ፈጣሪ ብውላድ ልብድሎስ ሰብ ላሓመየ፣ ላሸምጠጠ ለሸቑርሮ ይገድድ። ዓበይቲ ወለድና “ለይወለደ ሰብ ሃመይ ተወፂዑ፤ ዓለም ውላድ እዩ ትርፋ…ኻሊእ ኹሉ ከንቱ እዩ፤” ላበሉ ናሂወት ትዕዝብቶም ኣብ ለውግዕሉ ማሕበረ ሰብ፤ መኻን ሰብ ታይ ዓይነት ናውሽጢ ሓዘን ክስመዖ ሃም ልኽእል ብቐሊሉ ልግመት እዩ። ቃስያ ልማማ ጫልቱ ካብ ብጣዕሚ ምሕዛና ልተልዓለ፤ ሓደ ግዜ ኣብ ሮሚና ካፌ ትኩስ ነገር ላሰተና ላውጋዕና ላሃለና ሃንደበት ቢሮ ካብ ቦርሳኣ ኣውፂኣ ልልኾኑ ደቒቓታት ተደፊኣ ብልፃሓፈት “እዙይ ይገልፀን ዶ?” ኢላ ብሕጫር ወረቐት ሃበትኒ። ግጥማ ሒዘ ልተወሰነ ግዜ ተመሲጠ ደጋጊመ ላንብብኹ ሪኢቶ ክህባ ብልተፀበየትኒ፤ ብግጥመይ ክሕጭጨኒ እዩ ስለልትብል...ንኡሽተይ ሽቑርር በለት።
ከይተግኒ ሓቦ ፍረ ውሒድዋ
ካብቱ ናፈጣሪ ናሰብ ገዲድዋ።
ቅዱስ ላብ መቐለ ብኣየር ላኸድና ብዛዕባ ሮሆይ ክብራይ ብዙሕ ብለውጋዕና ኣብ ኣየር ላሃለና ልልኾኑ ደቒቓታት ወረቐት ሒዙ ፅሕፍ ፅሕፍ ኣበለ። ልሮሆ ልሓለየ መሲሉ “እዚኣ ሓዛ ኢኻ፤” ኢሉ ሃበኒ። ብ’ዙ ግጥሚ ታይ ልምባል ሃም ልደለየ ግና እስካብ ኸዚ የተረደአንይ። ላብ ብዙሕ ሓሳብ ልሽረፍ ግጥሚ እዩ።
ወዲይ ጓልይ እዩ ባቡርይ ሃዲድይ
ወዲ ወዲ እዩ ተደለኺ ኽዲ።
ኣነ፤ ትርሓስ ምስ ተኽላይ ለጋጠማ ነገር ክገልፅ ደልየ፤ ግጥሚ ክፅሕፍ ሞኪረ ነይረ ኾይኑ ግና ናግጥሚ ኽእለት ካበይ ይምፃእ!። ልኣየ፤ ሓደ ሙሉእ ታሪኽ ብኽልተ ተለላ ግጥሚ ምግላፅ ዳርጋ ብመንቀርቆዖ ምሕላፍ እዩ። ግጥሚ...ሓሳብ ላብ ሓደ ፍረ-ነገር ናምጥቕላል ኽእለት ልደሊ ረቂቕ እዩ። ስለልኾነ ግጥሚ ልምፅሓፍ አይደፍርይ።
ትህንቀው ህተግኒ ቱ ናቐደም ፍቕሪ
ቖልዓ ብልወለደት ስኢና ሓባሪ።
ኣነ ካብ ብግጥሚ ብስዲ-ፅሑፍ ሓሳበይ ተተቕምጥ ይቐለኒ። ግጥሚ ግና ኻቢድ እዩ። ብስዲ ፅሑፍ ናሓሳብ ፍሰት ጥራሕ እዩ ልደሊ፤ ግጥሚ ግና ርቕቕ ልበለ እዩ። ዋላ ግጥሚ እኳ ተፃሓፍኹ ብሓፂር ግጥሚ ንእሽተይ መልእኽቲ ምሕላፍ ተለይኾይኑ ነዊሕ ግጥሚ ብዙሕ የኾንኹይ። ነዊሕ ግጥሚ ናምፅሓፍ ኽእለት የብለይ። ኣብ ኽልተ ግጥምታት ንውሕ ልበለ ሓሳብ ክፅሕፍ ሞኪረ ሓሳብ ግና ላተወደአኒ…
ፀሪፋትኒ ኢሉ፤ ሰያፍ ሕንፃፅ ይመስል እግርኻ
ፀሪፋትኒ ኢሉ፤ ትኹል ሕንፃፅ ይመስል ቕጠንኻ
ፀሪፋትኒ ኢሉ፤ ገፅኻለ ይመስል ሃሳስ ልወጠኖ
ፀሪፋትኒ ኢሉ፤ ጨጉርኻ ይመስል ንፋስ ልጣጠኖ
ፀሪፋትኒ ኢሉ፤ ምንጭርኻ ይመስል ዝንቢ ልዓረፎ
ሓርካፍ ሰብነትኻ የሰክፍ ትሓቕፎ።
ኢሉ መሊሱላ፡
        ሓደ ኽልተ ድኽመት የብሉይ ኣበሳ
ሳልሳይ እግረይ እዩ ጥሒሳ ደርሚሳ።
                                ….ኣቦ…
ሱቕታኻ ተመሰለ ናብራ ለደንገፆ
ገፅኻ ተመሰለ ፀገም ልጋሃፆ
ለዋህ ተመሰልኻ ምንም ለይፈልጥ
መንገዲ ላኣለሽኻ ካብ ሽግር ተምልጥ።
ፅዕነት ኻቢዱካ ሒቐኻ ገዊጡ
ልውሽጢ ዓቍምኻ ርእስኻ መሊጡ
መንገዲ ላርአዩኻ ካባኻ ለይፈልጡ
        ጅግና ኣቦ ኢኻ ልባዕሉ ለይሓሊ
ናናጋ ልጥምት ባዓል ብዙሕ ዓቕሊ
ጅግና ኣቦ ኢኻ ግዜ ለይሰነዖ
ሓሒኻ ሞሚኻ ልኹሉ ትረትዖ።
ኣብ መዘከርታይ ብዛዕባ ናልተዓዘብኹዎም ነገራት ልተፅሓፈ ስዲ ፅሑፍ ምንባብ ቐፀልኹ። ማኣዘ ሃም ልፃሓፍኹዎ አይዝክሮይ፡፡ “ብዛዕባ…ምምሃር…ሓሳብ ከቕምጥ ልገበረኒ ኣብ ከተማ ልገጠመኒ ኣጋጣሚ እዩ፤” ልብል ስዲ-ፅሑፍ ምንባብ ቐፅልኹ…
ምምሃር ፅቡቕ እዩ። ካብ ዓንዛር ደንቆሮ ሰብ ልወፅኡ ካብ “ሕማም ኹርምቲ” ብላዕሊ ለሕምሙ ቃላት...ብሓደ ልተምሃረ ሰብ ኣንደበት ይዕበስ። ምምሃር ፅቡቕ እዩ። ምምሃር ለውጢ እዩ፤ ብደመወዝ ተይኾነስ ብኣራኣእያ፣ ብምስትውዓል። ልተምሃረ ሰብ ፈራሕ እዩ። ልምንታይ? ስለለስተውዕል፣ ስለለመዛዝን፣ ምስ ሕልንኡ ስለልበኣስ። ጥዑይ ትምኒት ለለዎ ልተምሃረ ሰብ ሃምዙይ ይብል፤ “A legitimate ambition says I can change myself not at the expense of others but by giving service to others. Jim Rohn, ‘the Power of Ambition’” ልተምሃረ ይቕተልኻ። ምስልኡስ ሃምዙይ ዳኣኾነይ…/ለባምስያ የእትይኻሞ ይፍታሕኻ/። ምምሃር ታይ እዩ? ዲፕሎማ? ድግሪ? ማስተርስ?…። 
ልምንፅፃር ምእንቲ ክጥዕም ብደንቆሮ ዓንዛር ማሃይም ሰብ ክጅምር!
ወዲ እንኡ…መተዓቢቱ…ሓደ ዓይነት ኣየር ሓደ ዓይነት ማይ ሰትዩ ልዓበየ ወገኑ …ብኮንተይነር ፅዒኑ ገንዘብ ከግኒ ባሕሪ ከሻግር ናሰብ ሂወት ለሕልፍ፣ ገባሪ ሰናይ ልመደቦ ናደኽታማት ቕርሺ ካብ ኣፎም ላመንገገ ልበልዕ፣…ታይ ይባሃል? ርእሲ ግላዕ!
“ለይምምሃር ደፋር ይገብረካ!”
ኣብ ልዕሊ ሃፍቲ ሃፍቲ ክውስኽ…ኣብ ልዕሊ መኪና መኪና ክውስኽ…ህንድ ቑንጣር ምግቢ ሸይጡ ብዙሕ ከግኒ ልደሊ ሃርጋፍ ነጋዲ…ግዚኡ ልሓለፎ ምግቢ ልሸጥ…ታይ ይባሃል? ርእሲ ግላዕ!
“ልሓለፈሉስ እስትንፋስ የሕልፍ!”
ሃምቱ “ዳዊት” ብዙሓት ኣንሽቲ ላሃለወኦ ል“ኦርዮን” ሓንቲ ፍረ ሰበይቱ ልመንጠሎ…500ካሬ 1000ካሬ ብሰበይቱ ስም፣ ብደቁ ስም፣ ብባዕሉ ስም ላሃለዎ ናሓደ ምስኪን ድኻ 140ካሬ ክምንጥል ፎቖዶ ሰበ ስልጣን…ፎቖዶ ፍርድ ቤት ሕምብቲት ላበለ ልውዕል፤ ብስልጣኑ መሬት ላሸንሸነ ሕሾት ላወሰነ ልውዕል፤ ገባሪ ሓዳጊ ኾይኑ እስካብ ሓዳር ምፍታሕ ልበፅሕ በታኒ ሓዳር…ታይ ይባሃል? ርእሲ ግላዕ!
“ሓፂርያ ተንቃዕረረስ ልነወሐ ይመስሎ”
ኣብ ርእሲ ሰበይቲ ሰበይቲ፣…ኣብ ርእሲ ቖልዓ ናደገ ቖልዓ፣…ኣብ ኽሕደት ጥልመት፣…ቕርሹ ፎቖዶ ዳ መስተ ላበተነ መንፈሱ ብቕርሺ ልተመለአ፣…ሰላም ልራሓቖ፣…ልወገኑ ለይሓስብ ሓሻዊ ኢንቨስተር…ታይ ይባሃል? ርእሲ ግላዕ!
“ሓጥያትይ ቕርሽይ ተጠራቓሚ እዩ”
ሃይማኖት ምስ ሃይማኖት፣ ኣማኒ ምስ ኣማኒ፣…ሓደ ዘርኢ ምስ ኻሊእ ዘርኢ ላጋጨየ…በጊዕ መሲሉ ተኹላ ልኾነ ቑርዲድ ሰብ፣ ሓደ ብሄር ምስ ኻሊእ ብሄር ታሪኽ ላጣመመ ለናኽስ፣ ሃገር ሰላም ላሃለየ ኣብ ራዕዲ ኣብ ህውከት ኣብ ራብሻ ሃም ለላ ኣምሲሉ ናለዋሃት መንፈስ ልርብሽ፣ ብሕማቕ ስርሑ ካብ ሃገሩ ኣምሊጡ ልኸደ መምለሲ ልሳኣነ ሳክታም ዲያስፖራ…ታይ ይባሃል? ርእሲ ግላዕ!
“ዃሓሎ መሲለንስ መንቆሮ”
ፎቖዶ ዳ-ዛርቲ፣ ፎቖዶ ዳ-ጠንቋሊ፣ ፎቖዶ ዳ ጡሽ ላዓጠኑ ሰብ ለፍዝዙ፣ ፎቖዶ ዳ ደፍተራ፣ ፎቖዶ ዳ ዛር፣ ፎቖዶ ዳ-ኣውልያ ላወዓለ ሂወቱ ልተቐዘፈ መንፈሱ ልተድሃሎ …ታይ ይባሃል? ዕድመኻ ትሕፀር!
“ለይወግሕያ መሲሉዋስ ኣብ ቦኽራ ትሓርእ”
ናሃፍታም ፍቕሪ ናድኻ ቐብሪ ተይበለ፤ ብላይ ኽዳኑ ፅሩይ ኽዳኑ ተይበለ፤ ሰብ ብመንደር ብዓዲ ተይፈለየ፣…ሓመቐ-ፀበቐ ሓፀረ-ነወሐ ፈረየ-ደቐቐ ተይበለ ሰብ ልፎቲ ሰብ…ታይ ይባሃል? 
ምሁር ወዲ ዓበይቲ!
ኣለቂሑ ለየጨንቐካ፤ ብናብራኻ ለይግምተካ፤ ሽግርኻ ልርዳእ፤ ቃላት መሪፁ ልናገር፤ ሙዕ ለይናገር ሰብ…ታይ ይባሃል? 
ምሁር ወዲ ዓበይቲ!
ልወገኑ ልሓስብ፤ በቃይ ልብል፤ ይቕርታ ልፈልጥ፤ ቦቕቧቕ መስተውዐሊ…ታይ ይባሃል? 
ምሁር ወዲ ዓበይቲ!
ስለዚ ምምሃር ፅቡቕ እዩ። በባየ ዓይኒ ሮሆ ምሁር እዩ፤ ናሰብ ፅቡቕ ልምነ ቕኑዕ ሰብ። ብዛዕባ ናሮሆ ምሁር ምዃን ዳሓረ ከረጋግፆ እየ። ካብ ለጋጠመኒ ኣጋጣሚ ተልዒለ ክምርቐኩም!
        ካብ ጓል ስዲ…….ካብ ሓፂር ወዲ
ካብ ብፀልማት ሰላቢ…….ካብ ሽሮ ምግቢ
ካብ ጓል በሸሮ…….ካብ ሃሳስ ወይዘሮ
ካብ ምስ ፀማም ባእሲ…….ካብ ሕሱም ሕርሲ
ካብ መንግስቲ ሓሻዊ…….ካብ ወዲ ፈሳዊ
ካብ ጫሓም ጓል …….ካብ ወዲ ደጓል
ካብ ኹርዃሕ ማእሲ…….ካብ ናዓልየት ባእሲ
ካብ ዕቡይ ቓሺ…….ካብ ልቓሕ ቕርሺ
ካብ ዘይቲ ብሰልፊ…….ካብ ናረዳት ፀርፊ
ካብ ሰፊሕ ኣፋ…….ካብ ኻብዲ ሽርፋ
ካብ ጨወታ ጠላዕ…….ካብ ስብኣይ ጀላዕ
ካብ ጀማሪ ቖርጣጢ…….ካብ ነጋዲ ሸፋጢ
 ካብ ጓህማም ስኑ…….ካብ ሓፂር እዝኑ
                                                        ኣየጋጥምኹም።
ሃምዙይ ግን ይሐሽ።
ካብ ሸንፋፍ ሓዳር…….በይንኻ ምሕዳር
ካብ ምሁር ድኻ…….ይሐሽ ምምናንኻ
ካብ መኻን ሃፍታም…….ዓተርኻ ምቑርጣም
ካብ ኣብ ገዛ ክራይ…….ተየእተኻ ምቕራይ
ካብ ደመወዝ ናመንግስቲ…….ምሕፃብ ብረ-ደስቲ
ካብ ደንቆሮ ባዓል ስልጣን…….ናማይ-ባሕራ ሸይጣን
ካብ ከምስል ልኣምን…….ተኻዊት መኣምን
ካብ ለየፅግብ ሃንዛ…….ናመቐለ ላዛ
                                                        ይሐሽ።
ስለዚ ምምሃር ፅቡቕ እዩ። ደረቱ ወጢሩ ልናገር ደንቆሮ ሰብ ትምህርቲ ለይሓለፎ ርእሱ ሃም ጭንጭሕለ ልብኻ ልጨድዱ ቃላት የውፅእ። ልተምሃረ ሰብ ግና ቃላቱ ምጡን፤ ሓሳቡ ስሩዕ፤ ዉሑዳት ኣብ መሬት ልውዕሉ ቃላት ይናገር። ምምሃር በረከት እዩ። 
*****
መዘከርታይ ለልዐልኹዎ ድሕሪ ምምራቐይ ዳርጋ ድሕሪ ኽልተ ዓመት እዩ። ሮሆ፣ ኣነ፣ ቃስያ፣ ብንያም፣ ቅዱስ፣ ሚልካ፣…ኹልና ተመሪቕና። ቅዱስ ብHO (Health Officer) ተመሪቑ ኣብ ዓብዪ-ዓዲ ኽልተ ዓመት ብልሰረሐ ላብ መቐለ ጥዒና ቢሮ ቐይሩ። ሚልካ ላብ ለንደን ወፂኣ። ብንያም Green Card ተወዲኡሉ ላብ ኣሜሪካ ክኸድ ሃም ልኾነ፣…ኹልና ብመንገዲ ሂወት ኸይድና።
ድሕሪ ኣነ ልቃስያ ናፍቕሪ ሕቶ ምቕራበይ ናመወዳእታ መፈላለይት ማዓልቲ ኣዳሊና ኹልና ኣዕርኽቲ ተኣኪብና ነበርና። ትርሓስ፣ ሚልካ፣ ብንያም፣ ቃስያ፣ ሮሆ፣ ራዛ፣ ቅዱስ!
ናመወዳእታ ልሊባዕልና ልንዝክረሉ ናመጨረሽታ ቃልይ ሓንቲ ደርፍይ ኣብ መዘከርታና ህንፅሕፍ ተነጋገርና። ናኹልና ሃምዙይ ይብል ነበረ።
*****
ምስ ሮሆ ድሕሪ ኽልተ ዓመትይ ሽዱሽተ ወርሒይ ተጋኒና። ኣብ ደቡብ ክልል ሰሪሑ ላብ መቐለ ሕርሻ ምርምር ልሽዱሽተ ወርሒ ብስራሕ መፂኡ። ኣብ ማእኸል ዋላ’ኳ ሓደ ሓደ ግዜ ንደዋወል ብዙሕ ለውጋዕናዮም ነገራት ግና የነበሩይ። ለይተደዋወልናሉ ምኽንያት...ኣነ ቦታ ሒዙኒ፤ እሱለ ናስራሕ ኹነታት ሃም ልሓሰቦ ስለለየግነዮ። እምበይ ሮሆ ዓርከይ ረሲዐዮ የኾንኹይ። ሃመይ ኢለ ክርስዖ? ምስቱ ናስራሕ ዓለም ለሎ ጉያ ጉያ...ምስቱ ናጋ ሎሚ ላበልኻ ናግዜ ኣጠቓቕማኻ ልሳተተካ... ምስቱ ሂወት ልምቕናዕ ልትፃላፈዖ፤…ተደማሚሮም ሓንጎልኻ ሰብ ልረሰዐ እስካብ ልመስል ጨረውረው ይብል። ብዙይ ወዲ እዙይ ብዙሕ የተደዋወልናይ። ኸዚ ግና ናሂወት መንገዲ ኣዚሩ ብናሮሆ ናስራሕ ኣጋጠሚ ኣብ መቐለ ኣጋንዩና። ተምሃሮ ላሃለና ኣብ ኹሉ ግዜ ካብ ሃፀይ ዮሃንስ ቤት ትምህርቲ ተፈዲስና ሻሂ ልንሰትየሉ ልነበርና ዮርዳኖስ ብሉ (Yordanos Blue) ካፌ፤ ድሕሪ ብዙሓት ዓመታት ኸዚ ኣብኡ ተቐሚጥና ምርኣየይ ብትዝታ ላብ ናቑልዕነት ሂወትና መለሰኒ። ሃምቱ ልግምቶ ግና ብዙሕ ካብ ናቐደም መልክዕና የተለወጥናይ። ኣነ ንኡሽተይ ዘፍጢጠ፤ ሮሆ ንኡሽተይ መሊጡ። ጨጉሩ ምንህንህ ኢሉ። ስሒቡ። ምዕባይ ግን ዓቢና ኢና። ኣነኳስ ዓይነይ ፃዕዳ ዓለባ ልመስል ልነበረ ላብ ኣዋዘ ተቐይሩ። ኣከዳድናይ ናዓብዪ ሰብ ዳርጋ ኾይኑ። ደረትና ነፊሕና ልንኸድ ልነበርና ቐርዩ። ካብ ገዲም “ዋይ ዛእርጋንየ፤ ባዕላ እያ እምበር ኣነ’ማ ኣይደለኽዋንየ” ኢልኻ ላብ ምድራፍ ላብ ምዃን እዩ። ኸዚ ምስ ሮሆ ኣብ ዮርዳኖስ ብሉ ኢና ለለና። ቐደም ዩኒፎርም ኣብ ማእገርና ኣንጠልጢልና ልኣተናሉ ብሉ (Blue)፤ ኸዚ ዓበይቲ ሰባት ኾይንና፣ ጃኬት ተኸዲንና ተቐመጥናሉ። 
ብዙሓት ነገራት፡- ብዛዕባ ስራሕ፣ ቤተሰብ፣ ናብራ፣ ተወሰኽቲ ግዜያዊ ነገራት ብለውጋዕና ናክብራ ነገር ኣልዐልኹሉ። ኣብ ሞንጎ ሮሆይ ክብራይ ዓበይቲ ነገራት ሃም ልተፈጠሩ፤ ነገር ግን ሃም ለይተሳኸዐሉ ነጊሩኒ። “ምስ ክብራ ኣበይ ኢኹም ተጋኒኹም?” በልኹዎ። 
“ምስ ክብራ ኣብ ኣዲስ ኣበባ ሜክሲኮ ተጋኒና ነይርና። ብፌድራል መንግስቲ ስራሕ ክትምደብ ላብ ኣዲሳባ መፂኣ ነይራ፤” ኢሉ ምንም ተይመሰሎ ልሓለፈ ነገር ሃም ልኾነ ስምዒቱ ክሓብአኒ ሞከረ።
“ቃሕ ክብል… ልገርም እዩ!” ተደነቕኹ።
“እወ! ኣብ ሸበሌ ሆቴል ጥቓ ልግነ ፌድራል ጥዕና ቢሮ እያ ስልጠና ወሲዳ። ላብ ሸበሌ ኸይደ ኣብ ጥዕና ቢሮ ኣትየ ኣግንየያ። ቕድሚ ኽልተ ዓመት ምዃኑ እዩ። ቕድሚኡ ልተጋነና ኣብ መቐለ ልዕረፍቲ መፂአ ላሃለኹ እዩ። ብስልኪ ኹሉ ግዜ ይድውለላ ነይረ…”
“ሃመይ ኣግኒኻያ? ሓሚቓ? ፀቢቓ?”
“ሰብ ተፍቂርኻዮ ሕመቑ ፅበቑ ይርአየካ ኢልኻ ዲኻ? “ ኢሉ ቱ ናቐደም ሑጉስ ገፁ ኣርአየኒ። “ዳሓርኸ?” ኢለ ኣዒንተይ ኣብ ኣዒንቱ ተኺለ ኣሕለውለውኹ። “ዳሓር ኣብ ለጋሃር ኦሮምያ ባንኪ ህንፃ ልግነ cloud-9 ካፌ ተቐሚጥና ብዙሓት ልሓለፉ ነገራት…ናየ ናውሽጢ ስምዒተይ፣ ኣብ ሞንጎና ልሓለፉ ነገራት፣…ችፕስ ኣዚዝና ልነዊሕ ስዓታት ኣውጊዕና፤” ኢሉ ካብ ሓዘን ልጠንከረ ልመስል ስምዒት ኣብ ገፁ እትው ውፅእ ላበለ ተርአየኒ። “ዳሓር…” ኢሉ ብነዊሑ ተንፊሱ ልነዊሕ ግዜ ሕትም በለ።
“ዳሓር ኸ?”
“ኣብ ቤቴል ዳ ቤተሰብ ስለለዕረፈት፤ ላብ ቤቴል ክትኸድ ላብ ጦርሃይሎች ካብ ሜክሲኮ ብሃይገር (ሮሆ ኣብ ሃይገር ተሳፊሩ አይፈልጥይ) ተልዓልና። ጥቅምቲ 30፤ 2006 ዓ.ም እዩ። ኣብ ጦር ሃይሎች ማይ ላወቐዐ ነይሩ። ላብ ናቤቴል ታክሲ ክትኣቲ ብቑሪ ልተንቀጥቀጡ አእዳወይ ዘርጊሐ ካብ በሪ ታክሲ መለስኹዋ። ታክሲ ምፅዋዕ ቐፀለ…
ቤቴል! ቤቴል! ኣንድ ሰው ቤቴል!
“ክብራ?…” ኢለ ላብ ውሽጢ ላብ ደገ ምትንፋስ ልኣበየኒ ይመስል ዓይኒ ዓይና ላጠመትኹ ኣብ ቕድሚ ብማይ ልውቅዑ ተሳፈርቲ ናበይንና ዓለም ፈጠርና። “ኣቤት ሮሆ?..” ኢላ ካብ ጨጉራ ልንጠባጠብ ማይ ላፀረገት ካባየ ልወፅኡ ቃላት ምጥማት ቐፀለት። “ኸዝለ የፍቅረኪ እየ። ኣብ መቐለ ቤተ መፅሓፍቲ ቖልዑ ኾይንና ትንጋነ ተለና ልነበረ ነገር ትዝክሪ? ኸዝለ የፍቅረኪ እየ። ሓንቲ ዕድል ሃብኒ። ጨለ በልኒ። ርሕቐት አይግድበናይ!” ኢለ፤ ልወቅዕሎ ማይ፣ ማይ ተይመሰለና ልብዙሓት ደቒቓታት ዓይኒ ልዓይኒ ተጠማመትና። “ሮሆዋይ! ናጋ ክነግረካ! ናጋ ንጋነ። እ! ኸዚ ገዛ ክኸድ፤” ትብለኒ ተላ ካብ ገፃ ልታሕቲ ልንጠባጠብ ማይ…ካብ ኣስፋልቲ ጦር ሃይሎች ላብ ላዕሊ ልነጥር ንጣብ ማይ ኣብ ሞንጎ ኽልቲኤና ናስሕበት ሓይሊ ፈጠረ።
“ሮሆ?” በልኹዎ። ፈጢኑ “ኣቤት!” በለኒ ካብ ትዝታ ላተበራበረ። 
“ናማንኻ ዲኻ? ፊልሚ መሲሉ!”
“ራዛ! ሃምኡ እዩ…”
“ጨለ ቐፅል…”
ላብ ታክሲ ኣትያ፤ ተሳፊራ ላብ ቤቴል ኸደት። ኣነ ላብ ቦሌ...ብፒያሳ...ታክሲ ኣግንየ ተዓዘርኹ። ለይቲ ምውጋሕ ኣብዩኒ! ናጋ ተሃንጥየ ተፀበኹዋ።
“ሮሆ? ማክያቶኻ ረሲዕኻዮ!” ኢለ ኣብ ማእኸል ወግዕና አሐንከልኹዎ።
ካብ ልኣዘዞ ማክያቶ ሓንቲ ማዕጓ ሰትዩ ናውሽጡ ምትንፋስ ቐፀለ። “ብናግኡ ኣብ cloud-9 ተጋኒና ብዛዕባ ናየ ቤተሰብ፣ ብዛዕባ ናያ ቤተሰብ፣ ብዛዕባ ምረቓኣ ኣውጊዕና። ካብ ኣዕርኽታ ተፈልያ ስለልመፀአት፤ ምስ ኣዕርኽታ ብስልኪ ተፈላልያ ምሳይ ድራር በሊዕና።” 
“ፅቡቕ ግዜ!” ኢለ ስምዒቱ ተረዳእኹሉ።
 “እወ!” በለኒ ልዝቅርሎ መሲሉ። ውሽጡ እምኒ ልኣተዮ መሲሉ ተረኸለይ።
“ላብ ቤቴል ከፋንዋ ብኣየር ጤና ልወስድ መስመር ላብ ጦር ሃይሎች ቐፀልና። ሳዓት 12፡45 ይብል። ካብ ታክሲ ወሪድና ኣስፋልቲ ልምሽጋር ብመሸጋገሪ እግረኛታት ሕድ ሕድ መደያይብ ላደየብና፤ ድምፂ ምሸት ኣብ ኣዲስ ኣበባ ብናየይ ክብራይ ናፍቕሪ ሓሳብ ተመለአ። ፀሊም ባዓል ፃዕዳ መንጠልጠሊ ቦርሳ ሒዛ ብመደያይብ ላደየበት፤ ብሓደ ዓይነት ኣሰዳድራ ላሰደርና፤ ካብ ቑልቑል ልዓቐብ ካብ ላዕሊ ላብ ቑልቑል ላደየብና ላወረድና ላብ ናቤቴል ታክሲ መዕረፊ ሸገርና።” 
“ኣብ’ዛ ቻይና ኢምባሲ ከባቢ ድያ?”
“እወ!” በለኒ። ብትዝታ ዕዝር ላበለ ወግዑ ቐፀለ። 
…ኣብ መሸጋገሪ ድልድል ቑልቑል ላብ ሜዳ ለውርድ ኣርባዕተ መደያይብ ብልቐረየ፤ ጠጠው በልኹ። “ክብራ? ዙ ናትማሊ ኸ?” ኢለ ጠየቕኽዋ። ምንም ተይመለሰትለይ ሱቕ በለት። “ክብራ? መልሲ ሃብኒ? መልሲ ልኣየ ዕረፍቲ እዩ!” ልዑልይ ትሑትይ ኾይንና መልሲ ተይሃበትኒ ሱቕ በለት። “ክብራ?” ኢለ ናልባ ክፈልጥ ተሃንቀውኹ።
ኣነ “ዋላ አይሳኻዕ…ልገበርኻዮ ናፍቕሪ መስዋእቲ ናሂወትኻ ኣካል እዩ፤” መጠረሽትኡ ተይነገረኒ ብስምዒት ሃፀፅኹ። “ዳሓርኸ ሮሆዋይ?”
ዳሓር እሺ ኢላትኒ። “እሺ ታይ? ተፍቅርኒ ኢኺ? እሺ ኢልኽኒ?” ተይሓሰብኹዎ ብናፍቕሪ ሓይሊ ብሕቶ ኣፃደፍኹዋ።
“ታይ ኢላትካ?”
ኣዒንታ ካባየ ላተድሃሉ “እወ ይፈትወካ እየ!” ኢላትኒ። “ላብ ቤቴል ኣሳፊረያ ብኽልተ እግረይ ሃም ቖልዓ ላዘለልኹ ላብ ገዛይ ተመሊሰ…” ካብ ማክያትኡ ጓዕ ኣበለ። “ዋው!…ዋው!” ርእሰይ ላነቕነቕኹ ተሓጓስ ሮሆ ኣሐጎሰኒ። “ዳሓርኸ ሮሆ?” ዕረፍቲ ተይሃብኽዎ ክቕፅለለይ ገበርኹዎ። ከዕርፍ ልደለየ ልመስል ኣነጋግርኡ ሕውዝ ሕውዝ ላበሎ “ታይ’ሞ ክገብረልኻ እዩ ራዛዋይ?” ኢሉ እምቢ ኢሉ ለይፈልጥ ኣንደበቱ ልመጀመርታ ግዜ ተቓወመኒ። “ሮሆ? ናይኻ ታሪኽ ማለት የናየይ ድዩ? እ?” ኢለ ቕድሚ ኸዚ ደዊለ ለይምጥያቐይ ላሕዘነኒ ታሪኩ ክውድአለይ ሕንቃቐ ብልተመለኦ ምፍርራሕ ለመንኹዎ።
“ብሳልሳይ ማዓልቱ ላብ መቐለ ክትምለስ ስለልኾነት ልመጠረሽታ ግዜ ተጋኒና፤” እግሩ ሓፍ ኣቢሉ ካልሱ ኣስተኻኸለ። ምስቱ የተሳኸዐለይ ምባሉ ኣብ ሮሆ ከንብቦ ልደለኹ ናፀፀት ምልክት ከግንዮ የኻኣልኹይ።
“ኣብ ፒያሳ ቕድሚ ኸዚ ልናሳሚ ዓርከይ ፍቕረኛ ውህብቶ (Gift) ልምግዛእ ልኸድናሉ ቦታ ኸይደ ናእዝንይ ናኽሳድይ ውህብቶ ዓዲገ ላብ ክላውድ-9 ለጋሃር ሓለፍኹ። እሳ ካብ ቤቴል እያ ትመፅእ…” ኢሉ ውሽጠይ ብፍቕሪ ዓለም ስምዒቱ ከንብብ ገበረኒ።
“ታይ ዓይነት ውህብቶ እዩ?”
“ደስ ብሃሊ እዩ ነይሩ። ልኣኣ ደስ ከብላ እዩ ኢለ ልሓሰብኹዎ ገዚአላ። እሳ ኣብ ልመፀአትሉ ግዜ ብዙሕ ገንዘብ ስለለይነበረኒ ብጣዕሚ ኽባር ውህብቶ የኾነይ።…ካብኡ ኣብ ክላውድ-9 ምሳሕ በሊዕና፤ ልገዛእኹላ ውህብቶ ልናፍቕርይ ምረቓይ ገይረ ሂበያ…ልበይ ብተሓጓስ መለአ። ኣብ ኽሳዳ፤ ኣብ ምጡን አእዛና ገይራቶ ኣብ ዓይነይ ቧዕ በለትኒ፤” ኢሉ ልክብራ ምስኣኑ ብፅቡቕ ልተቐበሎ ይመስል ብስሩዕ ደርጊ-ስኑ ኽምስ በለኒ።
“ሮሆዋይ! ዕድለኛ ኢኻ…ፍፁም ዕድለኛ!” ጣዕሚ ፍቕሩ ከስተማቕሮ ሞከርኹ።
“ልምንታይ ሃምኡ ኢልኻ?”
“ዋላ አይሳኻዕ...” ኢለ ክቕፅል ብልበልኹ ታሪኩ ክውድአለይ “ቐፅል” በልኹዎ።
“ውህብቶይ ገይራ ፎቶ ኣልዒለያ…ልክዕ 8፡30 ናቐትሪ ብልኾነ ብናግኡ ላብ መቐለ ስለልትኸድ ጨጉራ ክትስራሕ ሃም ለለዋ ነጊራትኒ…ላብ ቤቴል ቐፀለት።… ሃምታ ማዓልቲ እቲኣ ሂወተይ ምሉእ ልኾነሉ ግዜ የለይ፤” ኢሉ ርእሱ ነቕነቐ።
“ማዓልቱ ትዝክሮ ዶ? መኣዘ እዩ ነይሩ?”
“ሕዳር 3, 2006 ዓ.ም። ሰሉስ ማዓልቲ እዩ ነይሩ።”
“ዳሓርኸ?”
“ራዛዋይ! ብ’ዙ ዳ ተክልዬ ከባቢ ዎክ ላገበርና ነውገዐዮ።…ካብዙይ ንላዓል …” ኢሉ ሒሳብ ክኸፍል ላብ ጅቡኡ ሃሰስ በለ።
“ሮሆ! ብፍፁም አይኾንይ!…ኣነ እየ ልኸፍል!” ኢለ ሒሳብ ኻፊልና ካብ ብሉ ካፌ ወፂእና ላብ መስመር ሃፀይ ዮሃንስ ሆቴል ገፅ ልወስድ መንገዲ ሒዝና ተዓዘርና። ብፅሞና ክሰምዖ ስለልደለኹ ላብ ተክልዬ ቤተክርስትያን እስካብ ልንፅጋዕ ኣብ ሞንጎ ክብራይ ሮሆይ ልተፈጠሩ ሕልሚ ልመስሉ ነገራት ምሕሳብ ቐፀልኹ። ሮሆይ ክብራይ ብፍቕሪ ልተጋነዩ ኽረምቲ 2000 ዓ.ም ኣብ መቐለ ቤተ መፃሕፍቲ ምዃኑ ይዝክር። ድሕሪ ሽዱሽተ ዓመት ኣብ ኣዲስ ኣበባ ምግናዮም ይገርም።
ተክልዬ ተሳሊምና ላብ ኣንፈት ቡቡ ሆቴል ዎክ ምግባር ቐፀልና።
“ሮሆዋይ? ዳሓርኸ?” በልኹዎ ተሃንቂወ።
“ራዛዋይ!…ታይ ክገብረልኻ እዩ’ሞ…ልሞተ ነገር እኮ እዩ፤” ኢሉ ስምዒቱ ሃም ልተጎደአ ገለፀለይ።
“ሮሆ? ሂወት ሃምኡ እያ፤…እንድሕር ለይኾነ የኾነይ”። “ዳሓርኸ?” ኢለ ክነግረኒ ጨቕጨቕኹዎ።
“ላብ መቐለ ብልተመለሰት ስራሕ ተመዲባ ኣብ ሽረ “ዓዲ ዳዕሮ፤ ፃሓዮ ጥዕና ጣብያ” ልበሃል ቦታ በፂሑዋ። ኔትዎርክ ብዙሕ አይሰርሕይ ግና ብማዓልቲ ኽልተ ሰለስተ ግዜ ይድውለላ ነይረ…ድሕሪ ሓደ ወርሒ ናየይ ናያይ ነገራት ሃም ለይኾን ነጊራትኒ…” ኢሉ ናሕሾት ኽምስታ ሕልጭ ላበለኒ ሳሓቐ።
“ልምንታይ? ኣብ ጥቓ መቐለ ድዩ ክበፅሓ ተፀብያ ነይራ?”
“እወ።”
“ስኻ ላብ ትግራይ ስራሕ ክትቕይር አይትኽእልይ ነይርኻ?”
“ይኽእል’ባ!” በለኒ ፍጥን ኢሉ።
“ልምንታይ እማ ሃምኡ ኢላትካ? ምርሓቓ ድዩ ሃም መዕፀዊ መንገዲ ተጠቒማትሉ? ወይስ ልበፀሓ ቦታ ልስራሕ ኻቢድ እዩ?”
“አይትፈትወንይ ነይራ ማለት እዩ፤” በለኒ ምንም ሃም ለይተሰመዖ መሲሉ።
“ልምንታይ’ማ ጨለ ኢላትካ?”
“እንድዒ!…ራዛ? ልሞተ ነገር ስለልኾነ ንሕደጎ!”
“ታይ እያ ኢላትካ?” በልኹዎ ሕርቕ ኢለ።
“ደዊላትለይ። ኣች! ኣች! ምባል ጀሚራ። ብጣዕሚ ሃም ልትፈትወኒ፤ ፅቡቕ ሰብ ሃም ልኾንኹ፤ ሃማየ ዓይነት ጥዑይ ሰብ ሃም ለይተግኒ ነጊራትኒ፤ ግን አይኾንይ ...ዓርኪ እኒአኒ እዩ ኢላትኒ።” ስምዒቱ ቑዝዝ በለ።
“አይመስልይ! ብስሩ አይመስልይ። ኣብ ወርሒ ውሽጢ ታይ ዓይነት ዓርኪ እዩ? ክተፀብየካ ስለለይደለየት...ሓሳባ ድዩ ትቕይር ደልያ? መጀመርትኡኸ ብናይኻ ናፍቕሪ ሕቶ ስለልተጨናነቐት ድዩ ለይኣመነትሉ የፍቅረካ እየ ኢላትካ?…ድዩ ወይስ ተወሰኽቲ ጠየቕቲ መሐለውታ ነይረምዋ?” ተናዲደ ብድፍረት ጠየቕኹዎ።
“በቃ! ብዙሕ ለሚነያ እምቢ ብልበለትኒ…ካብኡ ልደሓር ልከይትድውለለይ ኣምሒለ…ኣነለ ዋላ ሓንቲ ማዓልቲ ደዊለላ አይፈልጥይ!” ቃላቱ ተውፅኦም ተሎ ናምንጋር ሓቡኡ በኸተ።
ልናገሮ ስለልጨነቐኒ ኽሳደይ ደፊአ ላሰደርኹ ልነዊሕ ግዜ ኣብ ሞንጎና ሱቕታ ሰፈነ። ከዋግዖ ዓቕሚ የነበረንይ…ብጣዕሚ እየ ሓዚነ።
“ኸዚ ለላቶ ኹነታትኸ ትፈልጥ ዶ?” ጨኒቑኒ ጠየቕኹዎ።
“እወ!” ኢሉ ገፁ እስር ኣበለ።
ደንጊፀ “ታይ?” በልኹዎ፤ “እወ” ትብለኒ ተሎ ኣነጋግርኡ ጥንክር ስለልበለኒ።
“ስብኣይ አእትያ ስዊድን ሃም ልኸደት…”
“በቃ!…ኽውድ!…ኽውድ?”
“እወ!” ጎረሩኡ ፅርግ ኣበለ።
“ገራሚት እያ! ብጣዕሚ ገራሚት…በስመ ኣብ!” ኢለ ልብሎ ነገር ድንግዝ በለኒ። ሮሆ ልበፀሖ ታሪኽ ኣእምሮኻ ልርብሽ ኹነታት ስለልነበረ ኣብ ሞንጎና ብዙሕ ሱቕታ ሰፈነ። ሚልካ ውን በለትኒ። ልበለቶ ኾይኑ። ሚልካ ኣብ ክብራይ ሮሆይ ልነበረ ናፍቕሪ ኹነታት ካብ መጀመርትኡ “ሃም መማረፂ እያ ሒዛትካ እኒኣ” ኢላቶ ነይራ እያ። ኣንሕና ግን ናሚልካ ፅዋ ሃም ሕማቕ ፋል ጥራሕ ኢና ቖፂርናዮ ነይርና። 
“ሕማቕ ልተናገርኻያ ነገር የለይ…እወ’ዶ?” ኢለ መረጋግዒ ሓሳብ ኣልዐልኹሉ።
“ምንም የለይ። አይኾንይ ብልበለትኒ ውሽጠይ ሃም ውሽጠይ ሒዘ ፅቡቕ ሂወት ሃም ልምነየላ…ልሽዱሽተ ዓመታት የፍቅረኪ እየ ብልበልኹሉ ኣፈይ ሕማቕ ክናገር የደለኹይ፤” ኢሉ ኹሉ ነገር ኣብ ኻብዱ ዓቍሙ ሃም ለሕለፎ ነጊሩኒ። ውሽጠይ ብልዕ ኣቢሉኒ። ፍቕሪ በይንኻ ምሽካም ኻቢድ እዩ። ጎዳኢ ስምዒት ሒዝኻ በይንኻ ምስቁንቋን ኻቢድ እዩ፤…ለለስ ናውሽጥኻ ልተንፍሰሉ ሰብ ኣብ ለይብሉ ቦታ! …ብጣዕሚ ሕማቕ እዩ። ሃመይ ኾን ውሽጡ ባዶ ኾይኑ ይኾን? ሃመይ ኾን ድርባይ ኾይኑ ተሰሚዕዎ ይኾን? ህንደየናይ ኾን ናለይተደላይነት ስምዒት ሓዲርዎ ይኾን? ብሕርቃን፣ ብንደት፣…ካብ ውሽጡ ልተመነዮ ናነዊሕ ግዜ ትምኒት ብምስኣን ምኽንያት ሕማቕ ለይምንጋሩ ሮሆ ምሁር ምዃኑ እዩ። emotional maturity ልባሃል ነገር ልሮሆ ይገልፆ እዩ። ሃምዙይ ዓይነት ኹነታት ዓብዪ ስምዒት ናምቁፅፃር ኣደር (ኽእለት) የድልዮ እዩ። ልበፀሖ ጉድኣት ዋላ ካብ ዕቅን ልላዕሊ ይኹን፤ ሕማቕ ከይናገራ ምጭካን ኣብዩዎ ይኾን! ልክብራ’ኮ ኣልዒሉ አይሞንያይ ነይሩ። 
“ሮሆዋይ!” ኢለ ኣብ ማእኸል መንገዲ ላውጋዕና ልንኡሽተይ ሳዓት ጠጠው ኢልና ኣብ ልነበርናሉ ቦታ ተጒገ ሓፈቕኹዎ። ተሓፏፊቕና ብልተፈላለና ካብ ገፁ ንኡሽተይ ፈንተት ኢለ “ኹሉ ነገር ልፅቡቕ እዩ። ልተኻኣለካ ነገር ገይርኻ ኢኻ ግን የኾነይ። በይንኻ ልትውድኦ ነገር የኾነይ። ሓደ ሓደ ግዜ ሂወት ሃም ልኾነልኻ እምበይ ሃም ልደለኻዮ አይኾንይ፤” ኢለ ኣነ ባዕለይለ ሓሳበይ ኣጥዕየ ምግላፅ ኣበየኒ። ኹነታቱ ረብሹኒ።
“እወ…ታማ!” በለኒ። ሓዘኑ ብርቱዕ ሃም ልነበረ ካብ ኣዒንቱ ኣንበብኹ።
ልሓዝናዮ ወግዒ ክቕይር ልደለየ ብልመስል ስምዒት “ቃስያ ሃመይ እያ? ዳሕና ድያ?” ኢሉ ሓዱሽ ሕቶ፤ ኣነጋግርኡ ህፅፅ ኢሉ ብልተቖራረፀ ድምፂ ጠየቐኒ።
“ዳሕና እያ። ድሕሪ ኣርባዕተ ወርሒ ቐለበት ክናኣስር ማዓልቲ ቖሪፅና። ያው ንኡሽተይ መርዓ ነገር፤” ኢለ ዜና ነገርኹዎ። ክነግሮ የደለኹይ ነይረ፤ ሓቢእኻኒ ፀኒሕኻ ከይብለኒ ሓሲበ እዩ።
“ደስ ብሃሊ ብጣዕሚ! እግዚኣብሄር ይተሓወሶ፤” ኢሉ ሓቀኛ ፍቕሪ ናሂወት መሰረት ምዃኑ ናኣዲስ ኣበባ ሮሚና ካፌ ንግግሩ ውን በለኒ። 
“ኹሉ ነገር እግዚኣብሄር ተይልዎ አይቐርይ። ወዲ ሰብ በይኑ ስለልፀዓረ ጥራሕ አይሳኸዐሉይ።…ካብ ላዕሊ ይኹነልኻ ትባሃል እኒአካ!” ኢሉ ናመንፈስ ፅንዓቱ ኣርአየኒ።
ምስ ሮሆ ሃምዙይ ዓይነት ቕጥዑ ልጠፈኦ ወግዒ ኣውጊዕና ላብ ገዛይ ተመለስኹ። ብዛዕባ ናየይ ናቃስያይ ቐለበት ግዜ ከውግዖ ሃም ለይነበረኒ ዳሓር ተረዲኡኒ። ምስቱ ናክብራ ልናፈቖ ፍቕሪ ለይምስኽዑ ፅቡቕ ስምዒት ክህልዎ እዩ ኢለ አይግምትይ። ግን ሮሆ ሃምኡ ዓይነት ሰብ የኾነይ። ሮሆ ምሁር እዩ! ናሰብ ፅቡቕ ልምነ።
ኹልና ናቐደም ኣዕርኽቲ ብብዙሕ መንገዲ ተፈላሊና። ተረሓሒቕና። ኣብ ፋቶና ሰብ የለይ። ኹልና ተበቲና። ኹሉ ውን ኢሉኒ። ናፊቐዮ። መአከቢና ፋቶ ዘኪረዮ። ሮሚና ቃስያ ልትህንጠወሉ ፋቶ ነይሩ። ካልዲስ ኣነ ልናፍቖ ፋቶ ነይሩ። ብኣማን ካፌ ሮሆ ልስጠሐሉ መአከቢና ፋቶ ነይሩ። ሓሳብ ልተለዋወጥናሉ...ዕርክነትና ለጣዓዐምናሉ ...ናፍቕሪ ናሰላም ፋቶ ነይሩ። ኸዚ ግና ምመንገድና ሒዝና። ሮሆ ግና ብጣዕሚ እዩ ለሕዝን። ናሽዱሽተ ዓመት ፃዕሩ ምንም ፍረ ለይብሉ ኾይኑ። ትምኒቱ መኺኑ። ናነዊሕ ግዜ ትልሙ ማይ ልማይ ቐርዩ። ብላሽ ኾይኑ። ለይተመሰለሉ ቐርዩ። ፍቕሪ ሓርቢቱዎ። ኹምሽሽ ኢሉ። ማዓንጥኡ ተኸርቲሙ። ውሽጡ ጉምድ ኢሉ። ኣብ ሓደ ወርሒ ውሽጢ ካብ ናፍቕሪ ጅግና ላብ ናልቢ ዑና ወሪዱ። ድርኡ ለይኾን ግዲ ኾይኑስ ፍቕሩ የመና ንፁህ ኾይኑ። ሮሆ ብውሽጡ የመና ልሒሙ። ኣጥዒዩ ሕቕቕ ኢሉ። ልክብራ ልነበሮ ፍቕሪ የመና መስዋእቲ በዚሑዎ። ፍቕሩ የመና ጥዒሙ፤ ኣጥዕዩ ሚዒሩ። ናተስፋ መንገዱ ነዊሑ፤ ብጣዕሚ ዓቂቡ። ልክብራ የመና አሐንቂቑዋ። ልብዙሕ ዓመታት ሓንጊርዋ ነቢሩ። ጨለ ኢላቶ ተለይትኾን ነይራ ምሐሾ። ተስፋ የምገበረይ ነይሩ። ምነፈሰሉ ነይሩ። ኸዚ ግና ትዝታኣ ጥራሕ ተሓንጊቱ ቐርዩ። ልምንታይ “ኣነለ የፍቅረካ እየ፤” ሃም ልበለቶ የተረደአንይ። ምናልባት ነገራት ሃም ልሓሰበቶ የኸዱላይ ይኾን። ዋላ ይኹን ግን ሕማቕ ሰብ እያ! ናጥቕሚ ሰብ!
ምስ ቃስያ ልባዕለይ ኣብ ጥቓ ‘ዳ’ባ ኣናንያ ምግናየይ ብብዙሕ መንገዲ ዕድለኛ እየ። ልተመነኹዎ በፂሑ። ትምኒተይ ሰሚሩ። ናልበይ ኾይኑለይ። ቃስያ ኣብ ዓይደር ሆስፒታል፤ ኣነ ኣብ ኣንዋር መስጊድ ጥቓ ልግነ ናመብራህቲ ሓይሊ ቤት-ፅሕፈት ተቖፂረ ምርኣየይ...እግዚኣብሄር ላብ ሓደ መንገዲ ጠርኒፉና። ድሕሪ ኣርባዕተ ወርሒ ቃስያ ዕላዊት ሰበይተይ ትኾን እያ። ኣነ ኾላይ /ራዛ ናቡኡ ሓዛ/ ክባሃለለይ እዩ። ሮሆ ግን ላብ ኻሊእ መንገዲ ወሲድዎ፤ ላብ ለይፍለጥ መንገዲ። ላብ ሓዱሽ ትልሚ። ላብ ኻሊእ ሂወት። ላብ ኻሊእ ጉዕዞ። ላብ ኻሊእ ኣለሻ። ላብ ሓዱሽ ሰብ ምድላይ! ሂወት ሃምዙይ እያ። ሂወት ልልምነያ አይትኾንይ።
ቅዱስ ኾላይ ኣብ ቤት ፅሕፈት ቢሮ ጥዕና እዩ እኒኦ። ለይሓሰቦ ብለጋጠሞ ለይተሓሰበ ጥንሲ ካብ ዓብዪ-ዓዲ ቖልዓ ወሊዱ መፂኡ። ቐዲሙና ስለልተመረቐ ዳርጋ ሰለስተ ዓመት ልኾን የተጋነናይ። ቅዱስ ኣቦ ኾይኑ። ወግዑ ኾላይ ተቐዩሩኒ። ኣብ ሓደ ቦታ ቡና ላሰተና “ታይ እዩ ዙ ቡና ወለል ልብል ነገር እኒአዎ፤ ዝርባብ ሕንጡ ይመስል፤” ስለልበለኒ ለመሳሰሎም ነገራት ምስቱ ኣቦ ምዃኑ ኣተሓሓዝኹዎ። “ፅሕፃሕ ሕንጡ ልመስል ሕብሪ”፣ “ሕንጡ ሕንጡ ጨይኑ” ልብሉ ቃላት ድሕሪ ምውላዱ ላተጠቐመሎም ተዓዘብኹዎ። ምስ ቅዱስ ኣብ ናኣየር ጉዕዞ ለጋጠመና ዓብዪ ትዝታይ እዩ። ብተወሳኺ ብዛዕባ ሓደ መስሐቒ ነገር ልነገረኒ ኹሉ ግዜ ውን የብሎ። ኣብ ጥምቀት ባዓል ለጋጠሞ እዩ። ሓንቲ ኣብ ቴሌቭዥን ላተጠየቓ “ባዓል ጥምቀት ካብ ኻሊእ ባዓል ፍሉይ ልገብሮ እንታይ እዩ?” ተብሂለን ይጥየቓ። ልመለሰኦ መልሲ “ብዙይ ወርሒ ለካቲት 11 እዩ፤” ኢለን ስለልመለሳ ቅዱስ መስሐቒ ገይርዎ፤ ኣነ ናቅዱስ መዘከርታ ገይረዮ ቐርየ። ዘን ሰበይቲ ብዙሕ ግዜ ለካቲት 11 ካብ ምኽባረን ልተልዓለ ሃይማኖታዊ ባዓል ገይረንኦ። ብርግፅ ሰማእታትና ህንድ’ቱ ዘን ሰበይቲ ልሓሰበኦ ኽብሪ ይግበኦም እዩ።
ትርሓስይ ተኽላይይ ብ1997 ዓ.ም ልተመዝገብዎ ኮንደምንየም ገዛ ኣብ “ጀሞ” በፂሑዎም ፅቡቕ ሂወት ሃም ልመርሕለዉ ሮሆ ነጊሩኒ። ናሆም ወዳ ሻምናይ ክፍሊ ፅቡቕ መሕለፊ ነጥቢ ሃም ለምፀአ…ኹሎም ደቃ ፅቡቕ ሃም ለለዉ...ሕጉስቲ ሃም ለላ ነጊሩኒ። “ካብ ዓይኒ ልገለለስ ካብ ልቢ ገለለ፤” ግዲ ኾይኑስ ሮሆ ጥራሕ እዩ ለይተሳኸዐሉ። ትርሓስ፤ ሮሆ ልበፀሖ ነገር ልሰመዐት አይመስለንይ። መን’ሞ ክነግራ? ናሮሆ ኹነታት ተሰሚዓ ሃመይ ኣቢላ ልባዊ ሓፍቲነታ ክትገልፀሉ ሃም ልትኽእል ኣብ ውሽጠይ ኹሉ ግዜ ልስእሎ ነገር እዩ። ነቓዕ ፍቕሪ ታይ ሃም ልመስል ጥዒማቶ እያ። ጉልታም ፍቕሪ አሕሊፋ እያ። ሸራፍ ናሂወታ ምዕራፍ ትዝክሮ እያ። ሰሚዓ ተኾይና ልሮሆ ካብ ለለዋ ፅኑዕ ምፍታው ልተልዓለ ሓዘና ቓሊል ልኾን አይመስለንይ። ምኽንያቱ ሮሆ ልትርሓስ ብብዙሕ መልክዑ ኾዋኒኣ እዩ።
ሚልካ ኣብ ለንደን ልትግነ ሓፍታ ቪዛ ወዲኣትላ ላብ ለንደን ኸይዳ። ብሰላም ኣብ ለንደን ሃም ልኣተየት ልቃስያ ኣብ ቫይበር (Viber) ፂሒፋትላ። “Hey kasy! I’ve safely arrived in the UK. Glory to God...Keep in touch!” ልብል ፅሑፍ፤ ኣብ እግሪ ዙ ፅሑፍ ኣፋ ወሪማ ልተልዓለቶ ፎቶ ወሲኻ ሊኢኻትላ ሃም ልነበረት ኣርኢያትኒ ነይራ እያ። ብንያም ወዲ ኣስመራ ኾላይ ድሕሪ ብዙሕ ግዜ ላብ ኣብ ማይ-ፀብሪ ልግነ ናኤርትራውያን ስደተኛታት መዕቖቢ ምምልላስ ፕሮሰስ ተወዲኢሉ ብስደተኛ ምኽንያት ላብ ኣሜሪካ ሃም ልኸድ ሮሆ ኣውጊዑኒ።
ሰሚራ ኾላይ ገዝኣ ለምፅኡላ ዓብዪ መላጥ ሰብአይ (ሓጂ) አእትያ ቖልዓ ሃም ልወለደት ሰሚዐ። ብዙሕ ብዛዕባ ሓዳራ ልፈለጥኹዎ ነገር ግን የብለይ። ካብ ኣምስት ኪሎ ስራሕ ብሓዳር ምኽንያት ሃም ልሓደገቶ ሰሚዐ። ለሕዘነትኒ…ክተግንዮ ልትህንጠወሉ ልነበረት ናፍቕሪ ጣዕሚ ተየግነየቶ ሓሪሙዋ። ናውሽጢ ልቢ ሓብሓቢ የገጠማይ። ስኢና። የቐነዓይ። ትምኒታ ብገንኡ፤ ኣብ ቖልዓ ምዕባይ ተፀሚዳ። ብርግፅ ሰሚራ እኖ ምዃን ካብ ለጥዕመለን ደቂ ኣንስትዮ ሓንቲ እያ። እኖ ናምዃን ተፈጥራዊ ናባህሪ ፀጋ እኒአዋ።
ሮሆ ግና ድሕሪ ናክብራ ኹነታት ምስ ማንም የቐረበይ። ሂወቱ ኣብ ክብራ ወዲኡዎ። ልለይኾን ነገር ብዙሕ ተለይተፅዕሮ ፅቡቕ ነይሩ። እሳ ኾላይ ጥቕማ እያ ላሓለወት ነይራ። ናጥቕሚ ዘመን እዩ። ምስ ክብራ ልተጋነየሉ ማዓልቲ ሕማቕ እያ። ሮሆ ምስ መን ክቐርብ ሃም ልኽእል ምግማት ኻቢዱኒ። ምስ መን? ሃመይ ኢሉ? ብምንታይ ልቡ? ተቐሪቡኸ ልጓል እምነት ይህልዎ’ዶ ይኾን? ኣነ ታይ ክሕግዞ ሃም ልኽእል ምፍላጥ ኣብዩኒ። ልናየይ ቃስያይ ቃል-ኪዳን ኣብ መቐለ ልፀንሕ ምዃኑ ጥራሕ ተሓጒሰ። ቃስያ ብዛዕባ ኽልቲኦም ልኾንዎ ነገራት የሰመዐትይ። ሮሆ ኹሉ ነገር ልፅቡቕ ክገብረሉ ይኾን። ናመፅሓፍ ቅዱስ ቃል “ኹሉ ነገር ልፅቡቕ እዩ፤” ልብል ሮሆ ኣብ መዘከርታ ደፍተረይ ልፃሓፎ ውን በለኒ። ሓቂ እዩ! ኣነ ኾላይ ኣብ ሂወተይ ልተምሃርኹዎ ኹሉ ነገር ልፅቡቕ ምዃኑ እዩ።
…“ኹሉ ነገር ልፅቡቕ እዩ።”










ተወዲኡ!