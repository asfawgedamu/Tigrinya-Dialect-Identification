ባህላዊ ስነ-ስርዓት ዕርቂ እንደርታ
[1]ብ መለስ ሰለሞን መሓሪ






































መጋቢት 2012 ዓ.ም.  መቐለ፣ ትግራይ


1. መእተዊ 
1.1 ድሕረ ባይታ መፅናዕቲ
ወድ ሰብ፣ ካፍጥረታት ዓለምና ኹሉ በዓል ብሩህ ኣእምሮ፣ መስተውዓሊ፣ ብልሂ፣ ብምዃኑ ዳጋጥምዎ ሽግራት፣ ፈተናታት ከባብኡ ዳብ ረብሕኡ ድምልዋጥ፣ ብዙሓት መፍትሒ ምህዞታት፣ ሜላታት ፈጥሩ፡፡ቕድሚ እቲ ሐዚ በፅሕዎ ድንሆ ኣተሓሳስባ፣ ዕብየትይ ምዕባለይ፥ ኣብ ስርዓት ኣልባ ዘበን፣ ሰብኣዊ ኽብርይ ኣተሓሳስባይ ደይዓበየሉ ዘበናት ሓልፎም፡፡ኣብ ህንዲ-ኣፍ ምትሕብባር፣ ምትሕግጋዝ፣ ምትሕስሳብ፣ ፍቕርይ ሰላምይ ዕርቅይ ምፍጣር፣ ኹሉ ድኣነ፣ ኹሉ ብኣነይኹን፣በሕተይ ክነብር፣ በይነይ  ጅግና፣ ኣነ ድበኹዎ ተደይኾይኑ፣ ኣነ ፍሉይ ሰብ ይአ ብድብሉ መግለፂ ድሕረት ምኽንያታት ዳብ ደየድሊ ኣምባጓሮ፣ ንሕንሕ ብምእታይ፣ ድድባዕሉ ብምጥቕቓዕ፣ ዳድልዮ ነገር ብጉልበት፣ተፅእኖ ብምፍጣር ኣብ ልዕሊ ሃምኡ ደቂ ሰብ ፍጡራት ክሳራታት ንብረት ኾነ  ህይወት  በፅሖም፡፡
ድልየት ወድሰብ ወሰን ስለደይብሉ፥ ብስስዐ፣ ግዝኣት ብምስፍሕፋሕ፣ ልዕልነት ሓይሊ ሚዛን  ድምሕላው፣ ካግለ ሰባት ሓልፉ፥ ሃገር ምስ ሃገር፥ ወገን ብምፍላይ (ብመዝረ) ብዙሕ ህይወት ድሓለፈሉ ታሪኽ 1ይይ 2ይይ ኵናት ዓለም  ይጥቀስ፡፡
ህዝብታት ዓለም ድሓለፉዎ ታሪኽ ጐንፅታት ሕድሕድ፥   ኣብ ኣህጉርና፣ ኣብ ሃገርና ኢትዮጵያ ኾነ ኣብ ትግራይ  ብዓሌት፣ ብዘርኢ፣ ብኸባቢ፣ ብብሄር፣  ሓው ድ ሓው ባእሲ፣ ብነብሲ ምድልላይ፣  ኣተሓሳስባ ድሕረት ጐዳእቲ ባህላዊ ፍፃመታት ካድበሃሉ ሰብ ድሰብ ብምስዓሩ፣ ብምጕድኡ ወይ ብምቕታሉ፣ መላሲ ደም፣ ፈዳይ ሕነ ላትብሃለ ሃም ፍሉይ መለክዒ  ጅግንነት ትገውሩ ዳተቖፀረሉ ድነበረ ዘበናት፥ ተዘክሮ ቐረባ ግዜ ይኡ፡፡
ድሕሪ ነዊሕ ዘበናት ድሕረት፥ ሰብ ድሰብ ብምቕታሉ፣ ብምብዳሉ ድውደሰሉ፣ ድሽለመሉ ወይ ሃም ጅግና ድቝፀረሉ ግዜ  ሓልፉ፡፡  ወዲ ሰብ ለውጢ ኣተሓሳስባ፣  ባህሪ ፣ ኣዙሩ ምሕሳብ፣  መነባብሮ፣ ሰብአዊ ኽብሪ ላፈለጠ፣ ላተረደኦ ብድመፅአ፥ ካስርዓት ኣልቦነት፣ ካህልክይ ድድባዕሉ ህልቀትይ ብምውፃእ፥ ብዙሓት ባህላዊ ስርዓተ ኽብርታት ፈጥሩ ክትግብር ጀምሩ፡፡ ሓደጋታት ተፈጥሮ ኾነ  ሰብ ሰራሕ ድምክልኻል ኾነ ድምስዓር ተትሓባብሮም፣ ተትሰማምዖም፣ ተትፋቕሮም፣ ሰበሶም (ኣብ ሞንጊኦም) ሰላም ተሃልዩ ጥራሕ ምዃኑ ፈልጦም፣ብተግባር ክርደኡ ጀምሮም፡፡
ደቂ ሰብ፥ ብኽልተ ምኽንያታት ስርዓት፣ ሕጊ ክፈጥሩ፣ ክምህዙ ኽእሎም ይኦም፡፡ እቲ ቓዳማይ፥ ሃይማኖታዊ እምነት ይኡ፤ ትካላት እምነት፥ ኣመንትይ ትኻተልትይ ድምረሕሉ ስርዓት፣ ትእዛዝ፤ ብትምህርቲ ስብከት ኣተሓሳስባ ወዲ ሰብ፣ ስነ-ምግባር ክህልዮ ኣብ ምግባር ዓብይ ተራ ነብሩወን፡፡ እቲ ኻልኣይ፥ ስልጣን ይኡ፤ ሰበ ስልጣን፣ ነገስታት ስልጣኖም ከይፈርሽ፣ ህዝቢ ድምምሕዳር ሕጊ፣ ስርዓት ምሕደራ ስለዳድልዮም፥ ኣብ ኣተሓሳስባ ወዲ ሰብ ርኡይ ለውጢ ካምፅኡ ኽእሎም ይኦም፡፡
በዚ መሰረት፥ ካቕድሚ ልደተ ክርስቶስ ጀምሩ፥ ህዝቢ ብሕጊ ኦሪት፤ ድሕሪ ልደተ ክርስቶስ፥ ብሕጊ ኣዲስ ኪዳን፥ ብፅሑፍይ ብሕገ ልቦና (ብቃል) ይዳነ፣ ይመሓደር ነብሩ፡፡ ኣብ ሕጊ ኦሪት፥ ሰብ ድቐተለ ክቕተል፣ ዓይኒ ዳጥፍአ ዓይኑ ክጠፍእ ውሳነ ፍርዲ ይወሃብ ነብሩ፡፡
ድሕሪ ልደተ ክርስቶስ፥ ድፀንሐ ሕጊ ተኽልሱ፥ ብሕጊ ኣዲስ ኪዳን ትለውጡ፡፡ ሰብ ተጋግዩ ብልኻ ኣይትጋገ፣ ሓዊ ኾይኑ ተመፀካ ማይ ኾይንኻ ፅንሖ፤ ብጕራኻ ተፀፉዑካ ክደግመካ ምዝጋኻ ሃቦ፣ ብድብል ትእዛዝ፥ ኣብ ልዕሊ ሰባት ከይጨኻኸኑ ተሰብኹ፣ ድዘበናት ኣስተምህሮ ዳተውሃበ መፅኡ፡፡ 
ብመሰረት እዚ፥ ኣብያተ እምነት፣ ባህላዊ ሓድግታት፣ መሰረት ስርዓት ዅሎም ዘመናዊ ሕጊ፣ ምህዞታት ዓለምና ይኦም፡፡ ኣብ ሃይማኖታዊ መፃሕፍቲ፥ መፅሓፍ ቅዱስይ ቅዱስ ቁርኣንይ ደቂ ሰባት በብእምነቶም ብሕጊ፣ ብስነ-ምግባር፣ ብስርዓት ይምረሑ፡፡ ድሕሪ ነውሕ ግዜ፥ ሰብ ታጥፍእሎ  ድግሰፀሉ ዘበናዊ ሕጊ፥ ኣብ ሕገ መንግስቲ ብድሰፈረ፥ ብሕጊ ፍትሃብሄር፣ ወንጀል መቕፅዒ ሕጊ ተደንግጉ ኣብ ተግባር ውዕሉ፡፡ 
ዅሎም ቤተ-እምነታት፥ ወትሮ ስለ ዕርቀ ሰላም፣ ቕንዕና፣ ፅቡቕ ስነ- ምግባር፣ ምድግጋፍ፣ ሓድነት፣ ምሕረት (ይቕረ በሃላይነት)፣ ኽብሪ ወዲ- ሰብ፣ ሓቂ ፅዋ፣ ሰብኣዊ ርህሩህነት፣ ፍቕርይ ምትሕስሳብይ፣ ኣፀያፊነት ሕሾት፣ ክሕደት፣ ኹሉ ዓይነት በደልይ ኽፍኣትይ ዳምህሩይ ድሰብኹይ ብምዃኖም፥ ሰብ ኣብ ልዕሊ ሰብ ከይጭክን፣ ኽፉእ ኸይሓስብይ ኸይፍፅምይ፣ ፈሪሃ እግዚሃር ክህልዮ ፅዕንቶ ፈጥሩ ፡፡
ቕድሚ እዚ ኹሉ ዘመናዊ ሕጊ ምፍጣሩ ግና፥ ሰብ ብሕገ ልቦና (ብቃል እምነት) ብባህላዊ መንገዲ ሃም ሓደ ትካል ፍትሒ ኾይኑ  ድምድና ያገልግል ነብሩ፡፡ ወድ ሰብ በደል፣ ጕድኣት ትበፅሖሎ፣ ጐንፂ ታጋጥሞሎ ድዳነየሉ፣ ፍትሒ ዳግንየሉ፣ ሰላም ድነግሰሉ ስርዓት  ዳድሕዘሉ ጥበብ ፈጥሩ፡፡ 
ዓበይቲ ሃም ድብልዎ፥ “ድሕሪ ነዊሕ ዘበናት፥ ወዲ ሰብ ድድባዕሉ ብምንሕናሕ፣ ብጕልበት ኣብ ሰባት ጥቕዓት ምፍፃም፣ ምብዳል ዋላ ሓንቲ ትጠቃሚ ድኾን ኣካል ሃምደየለ ትረድኡ፣ እንድያም ንሶድንሶ ምጥቕቓዕ እንድሕር ቓፅሉ፥ ድተረጋግዐ ሂወት ምምራሕ ፍፁም ደይከኣል ምዃኑ ፈልጡ። ሰባት ብፍላጥ ኾነ ብገርሂ ኣብ ልዕሊ ወገኖም ጥፍኣት፣ ስሕተት ትፍፅለው፥ ዳብ ድገደደ ሓደጋ ዳሰፍሐ ክኸድ ብሰላማዊ መንገዲ ድትኣራረሙሉ፣ በዳሊ ምስ ትበዳሊ ብምቕርራብ፥ ይቕር ይቕር ትበሃህሎም፥ ብይቕርታ ሰላም ድፈጥሩሉ ስርዓት ክፈጥሩ ኽእሎም”  ይብሉ፡፡
“መልዐሊ መጋጨዪ ምኽንያት ክህልይ ስለድኽእል፥ ሰባት ድምንታይ ትጋገዩ፣ ድምታይ ሰሓቱ፣ ድምንታይ ይጋጨዩ ኣይበሃልይ፡፡ ሽኳን ሰብ ተናጋሪ፣ ተንቀሳቃሲ፣ መጋጨይ ተግንዩስ እምኒ ምስ እምኒኳ ይጋጨይ” ይብሉ፡፡ ተኾነ ግና፥ ብገናኡ ተደይተኣርሙ፥ ሓደ ሻዕ ድትፈጠረ ስሕተት፥ የምለስይ፡፡ ብዙሕ ሰብ ስለ ድማላላእ ምእራም፣ ይቕር ምባል፣ ምሕረት ምግባር ይኡ “ሽኳንዶ ወዲ ሰብ ኣምላኽ’ኳ ይቕር ይብል” ስለ ድበሃል “ሰባት ካምቅይያም፣ ምጥቕቓዕ ወፅኦም ሰላማዊ ህይወት ድምምራሕ፤ ካፍርሕይ ንሕንሕይ ነፃ ድምዃን፥ በዳሊለ ተበዳሊለ ብሓደ ቐርቦም ብሽማግለታት፣ ብዓበይቲ ዓዲ፣ ብመራሕቲ ሃይማኖት ድፍፀም፥ ባህላዊ ስነ- ስርዓት ዕርቂ ድክፍጠር ምኽንያት ኾይኑ” ይብሉ፡፡
ባህላዊ ስነ-ስርዓት ዕርቂ፥ ኣብ ማእኸል ሰባት ድድፍጠሩ ድተፈላለዩ ጐንፅታት፣ ኣፈላላያት፣ ዳብ ሓደ ብምምፃእ፣ ዳፍቲ ቕድሚ ጐንፂ ድነበሩሉ ሰላምይ ስምምዕይ ብምፍጣር ድብዙሕ ዘበናት ኣብ ማሕበረሰብ ላገልገለ መፅኡ፡፡ ብምዃኑ፥ ኣብ ትግራይ ካድግነዩ ባህላዊ ስነ-ስርዓት ዕርቂ ኣልዕለ፥ ኣብ  እንደርታ ኾነ ኣብ መላእ ትግራይ፥ ስነ-ስርዓት ዕርቂ እንደርታ ትባህሉ ድፍለጥ፥ ዝርዝር ስነ-ስርዓቱ፣ ሃመይይ ብምንታይይ ይትግበር ጥቕምታቱ ኸ ታ ይኦም ድብሉ ሓተታ ኣድላዪይ፣ ወሳኒይ ብምዃኑ፥ ብሰፍሑ ድምብራህይ ድምስናድይ እዚ ምርምር ቓርቡ።
1. 2 ሓተታ ፀገም ምርምር
ባህላዊ ስነ-ስርዓት ዕርቂ፥ ኣብ ዓለም፣ ኣብ ሃገርና ኾነ ኣብ ትግራይ፣ ብብከባብኡ፥ ኣብ ኸይዲ ኣፈፃፅማኡ፣ ስፍሓቱ፣ ጥልቐቱ፣ ድሕዝቶኡ ይፈላለ ድኣ፥ ድተመሳሳሊ ዕላማ፣ መሳርሒ ሰላም፣ ፍትሒ ኾይኑ ድዘበናት ላገልገለ ፀንሑ፡፡ ክሻዕ ኸዚለ ኣብ ጥቕሚ ደንሆ ባህላዊ ስርዓት ማሕበረሰብና ይኡ፡፡ኣብ ሓደ ኸባቢ ማሕበረሰብ ድፍጠር ወይለ ድትግበር ጥንታዊ ስርዓት፥ ብቐጥታ ኾነ ብተዘዋዋሪ ናቲ ማሕበረሰብ ደረጃ ስልጣነ፣ ኣተሓሳስባ፣ ብልሓትይ ንቕሓትይ ያረድእ፡፡ እዚ ማሕበራዊ ስርዓት ኣብ ሓጭር ግዜ ድፍጠር ደይኾነስ  ውፅኢት ውህሉል ስርዓተ ክብርታት ብዙሕ ዘበን  ይኡ፡፡
ኣብ ሞንጎ ሰባት ድፍጠር ጐንፂ፥ ድፀነሐ፣ ድንሆይ ድቕፅልይ ባህሪ ደቂ ሰባት ምዃኑ ድፍለጥ ሓቂ ይኡ፡፡ ዕርቂ እንደርታ፥ ዘመናዊ ስርዓት ኣብ ደይነበረሉ ሰዓት፥ ብዙሓት ጐንፅታት ብምእላይ ሓደ ኣካል ፍትሒ  ኾይኑ ዳገልገለ ድመፅአ ባህላዊ ስርዓት ይኡ፡፡ ብምዃኑ  ድሕንነት፣ ሰላም፣ ሓድነት ከባቢ ኣብ ምሕላው ዓብይ ብፅሕት እንሀዎ፡፡ 
እዚ ጥንታዊ ስነ-ስርዓት ዕርቂ፥ ካስርዓት ዳግማዊ ሃፀይ ምኒሊክ ጀሙሩ ክሻዕ ኸዚ፥ ብውሱን መልክዑ ዳትዳኸመ፣ ባህላዊ ድሕዝቶኡ ላቓነሰ መፅኡ ፡፡ ስለዚ እቶም ወና ወና ምኽንያታት ብምፍላጥ፤ እዚ ጥንታዊ ባህላዊ ስነ- ስርዓት ዕርቂ፣ ባህላዊ ድሕዝቶኡ ተይለቐቐይ ድክቕፅል ምግባር ድማሕበረሰብ፣ ድግለ ሰባት፣ ድመንግስቲ (ዘመናዊ ሕጊ) ሓጋዚ ብምዃኑ ድክዕቀብ ዕንቅፋታቱ፣ ክፍተታቱ ትነቕሶም ትነፅሮም ድኽወፁ ድምግባርይ ቕልጡፍ ፍታሕ ድምውሃብይ ብጥልቀት ምትንታን ያዳሊ(ያድልይ)፡፡
ዕርቂ፥ ኣብ ሞንጎ ኽልተ ሰባት፣ ጉጅለ ፣ ዓሌት ወይ ብሄር ድፍጠር፥ ድኾነ ዓይነት ጐንፂ፣ ኣሉታዊ ደይምስምማዕ ወይለ በደል፣ ጥቕዓት፣ ጕድኣት ትበፅሕሎ  ዳፍቲ ድነዎሮ ሰላም፣ ፍቕርይ ምትሕግጋዝይ ድምምላስ ድግበር ባህላዊ መንገዲ መሰማዕመዒ፥ ምሕረትይ ይቕረ በሃላይነትይ ካድኾነ፥ ብቲ ድህቦ ግልጋሎት  ልክዕ ግና ብኣግባቡ ክድሓዝ፣ ክስነድ ደይምግባሩ ዓብይ ክፍተት ይኡ፡፡ እዚ ባህላዊ ስርዓት፥ ዓብይ ፀጋ ሓደ ከባቢ ኾይኑ፥  ብቐፃልነት ዳብ ወለዶታት ክሓልፍ፣ ክሸጋገር፣ ክስነድ ኣይረአይይ፡፡ ስለድኾነ ድሕሪ ግዜ ባህላዊ ድሕዝቶኡ ላነከየ፤ ውሉለ ጠቕልሉ ሀይርሳዕ፥ ሙሉእ ስርዓቱ ክድሓዝ ክስነድ፣ ዳትውልዲ ክሓልፍ ብሳይንሳዊ መንገዲ፥ ብምርምር ትፀንዑ ብስርዓት (ብኣግባቡ) ክድሓዝ ይግባእ፤ ብድብል ትሰንዱ ትዳልዩ ፡፡
1.3 ሕቶታት ምርምር
* ዕርቂ እንደርታ ብሃመይ መገዲ ይኡ ድትግበር፣ ስነ-ስርዓቱኸ? 
* ዕርቂ እንደርታ መኣዝይ ታይ ታይ ፀገማትይ ይኡ ድፈትሕ?
* ዕርቂ እንደርታ ድህቦም ጥቕምታት ታይ ታይ ይኦም?
* ስፍሓት ትጠቃምነት፣ ትደላይነትይ ትፈላጥነትይ ዕርቂ እንደርታ ታ ይመስል?
* ዕርቂ እንደርታ ክሻዕ ኸዚ ድምንታይ ትኹረት ደይተውሃቦ ፀንሑ?
* ዕርቂ እንደርታ ምስ ዘመናዊ ሕጊ ድንሀዎ ምትእስሳር ታ ይመስል? (እዛው ትኹን)
1.4  ዕላማ ምርምር
እዚ ምርምር ጥቕሉልይ ዝርዝርይ ዕላማታት ዳካተተ ኾይኑ እሳቶምለ ሃም ድስዕብ ትገልፆም እንሀዩ፡፡
1.4.1 ሓፈሻዊዕላማ
 ቀንዲ ዕላማ እዚ ምርምር፥ ኣተገባብራ፣ትቐባልነት፣ስፍሓትይ ትጠቃምነትይ ባህላዊ ስነ-ስርዓት ዕርቂ እንደርታ ፣ ብዝረዝር ዳህስሱ ትንታነ ምክያድ ይኡ፡፡
1.4.2 ዝርዝር ዕላማታት 
-ዕርቂ እንደርታ ብሃመይ መገዲ ሃም ድትግበር፣ ኣፈፃፅምኡ ድምብራህ 
-ዕርቂ እንደርታ ድንሀዎ ስርዓት ታ ሃም ድመስል ድምትንታን
-ኣብ እንደርታ፥ መኣዘይ ኣብ ምንታይ ኹነታትይ ዕርቂ ሃም ድካየድ ድምብራህ 
-ዕርቂ እንደርታ ብመንግስታዊ መሓውራት ማለት ብፀጥታ፣ ትካላት ፍትሒ፣ ቢሮ ባህልይ ቱሪዝምይ፣ ዩኒቨርሲቲታት፣ ኮሌጃት ትካላት ወዘተ  ትኹረት ደይተውሃበሉ ምኽንያት ድምብራህ፤ ምስ ዘመናዊ ሕጊ ድንሀዎ ምትእስሳር ምትንታን 
-ዕርቂ እንደርታ፥ ኣብ ሰፊሕ ኸባቢ ትግራይ ድምንታይ ተፈላጢ ሃምድኾነ ድምግላፅ
1.5 ረብሓ ምርምር
እዚ ምርምር ብትዛዘመ፥ ድስዕቡ ረብሓታት ይህልዉዎ።
ስነ-ስርዓት ባህላዊ ዕርቂ እንደርታ ኣጕልህኻ ብምውፃእ፥ብኣካላት ፍትሒ(ብመንግስቲ) ኣብ ዘመናዊ ሕጊ ኣትዩ ድካገልግል ድምግባር ይኡ፡፡
ድድቕፅሉ ትማራመርቲ፥ ባህሊ፣ ታርኽ ዕርቂ ሃም ወና መልዐሊ ኾይኑ ድምግልጋልይ፣ኣብ ማሕበረሰብ ሃም ትካል መማረፂ ፍትሒ ኾይኑ ክቕፅል ድምግባርይ ይሕግዝ፡፡ ካዚ ብተወሳኺ፥ምስ ዘበናዊ ሕጊ ድንሀዎ ዝምድና ብቓልሉ ብንፁር ብም’ፍላጥ፣ ፍታሕ ብሂላት ዕርቂ እንደርታ  ድምርዳእ ያኽእል፡፡ኻልእ፥ ዕርቂ እንደርታ፣ ባህላዊ ድሕዝቶኡ ተይለለቐቐይ ድክቕፅል፣ ክመሓላለፍ ይሕግዝ፡፡
ዕርቂ እንደርታ ኸዚ ኣብ ምንታይ ዅነታት ሃም ድንሆ ድም’ፍላጥይ፥ጥቕምታት ዕርቂ እንደርታ ብምርዳእ፥ ብመንግስቲ፣ ምሁራት፣ ዩኒቨርሲቲታት ትዅረት ተዋህዎ ብሰፊሑ ድስረሓሉ መገዲ ያመቻችይ፡፡
1.6 ደረት ምርምር
እዚ ምርምር፥ ኣብ ትሕቲ ዘፈር ሃገረሰባዊ ልማዳት (ባህላዊ ስርዓት) ካድካተቱ ተግባራት ሓደ  ይኡ። እቲ ምርምር ትዅረት ድህቦም ነጥብታት እቶም ወና ወና ዕርቂ እንደርታ ብሃመይ መገዲ ሃም ድትግበር፣ ኣፈፃፅምኡ መብርሂ ድምሃብ፤ ድንሀዎ ስርዓት ታ ሃም ድመስል ድምትንታን፤ ዕርቂ ድካየድ መኣዘይ ታይ ተጋጥምይ ይኡ ድብል ድምብራህ፤ ብድምልከቶም ኣካላት መንግስቲ ቱኹረት ደይትውሃቦ ምኽንያት ድምርዳእ፤ ምስ ዘመናዊ ሕጊ ድንሀዎ ምትእስሳር ምትንታን፤ ድምንታይ ኣብ ሰፊሕ ኸባቢ  ትግራይ ትፈላጢ ኾይኑ ድብል መብርሂ ድምሃብይ፣ ኣብ ባህላዊ ዕርቂ እንደርታ ስነ-ስርዓት ኣፈፃፅማ ኸይዲ ስርዓቱ  ታ ይመስል ኣብ ድብሉ ዛዕባታት ብዝርዝር ያፅንዕ፡፡
ስለዚ፥ኣብዚ ምርምር፥ ስርዓታት ዕርቂ   ኻልኦት ኸባቢታት   ምስ ዕርቂ እንደርታ ትድሓሕዙ ሃም መርአያ ድትፈፀሙ ታሪካት፣ ብንፅፅር ያቐርብይ (ያካትትይ)፡፡ እዚ ምርምር ድካየደሉ ከባቢ (ቦታ) ኣብ ትግራይ ኾይኑ፥ ካ ነባር ኣውራጃታት ትግራይ፥ ኣብ ኣውራጃ ዓባይ እንደርታ ይኡ።
ኣውራጃ እንደርታ ምሉእ (፸ እንደርታ) ድምርምር ድትመረፀሉ ምኽንያት÷ ኣብዚ ኣውራጃ ደንሆ  ህዝቢ (ማሕበረሰብ) ካ ጥንቲ ኣብ ሓደ ምምሕዳር፤ ሓደ ስነ-ልቦና፣ ታርኽ፣ ብማሕበራዊ ስነ- ምግባሩ፣ ባህሉ ኾነ ብላዛ ቋንቋ ፍፁም ደይፈላለ (ደይነፃፀል) ሓደ ህዝቢ ብምዃኑ፤ ባህላዊ ስነ-ስርዓት ዕርቂ እንደርታ ስርዓት ፍትሕይ ዳይኝትይ  ገውሮም፥ ብሓደ ላትጠቐሙሉ ድመፅኡ ስርዓት ስለድኾነ ይኡ፡፡
1.7 ሜላ ኣፀናንዓ
ኣብ ትሕቲ እዚ÷ ኣዞ ኣተኣኻኽባ መረዳእታይ ኣዞ ኣተናትና ድተኣከበ መረዳእታይ ድብሉ ንኡሳን ርእስታት እንሀዩ። እሳቶም ለ ሃምዚ ድስዕብ ትገልፆም እንሀዩ።
1.7.1 ሜላ ኣተኣኻኽባ መረዳእታ
ድቲ ምርምር ኣድለይቲ ድኾኑ መረዳእታታት ድምእካብ፥ ቐዳማይ ፍልፍል ሓበሬታ ኣብ ተግባር ውዕሉ። እዚ ማለት፥ ትዕዝብቲ፣ ፈለጥቲ ዕርቂ ቃለ-መሕትት ብምግባርይ ኣቦ ገረባት ብኣካል ተወሪዱ ፊት ድፊት ካ ህዝቢ ድትዋህለለ ይኡ። 
1.7.2 ሜላ ኣተናትና መረዳእታ
መረዳእታታት ካድተፈላለዩ ወሃብቲ ሓበሬታይ ትዕዝብትይ ብድተኣክቡ፣ ማሕበረ ባህላዊ ትርጕሞም መሰረት ብምግባር፥ ብመልክዕ ገለፃ ክትንተኑ ትገውሩ።


2. ዳህሳስ ተዛመድቲ ፅሑፋት
2.1 ዕርቂ፥ድብል ቃል፥ ኣብ ሞንጎ ግለ ሰባት፣ ጕጅለ ፣ ዓሌት፣ ወይ ብሄር ድፍጠር ድኾነ ዓይነት ጐንፂ፣ ኣሉታዊ ደይምስምማዕ ወይ በደል፣ ጥቕዓት፣ ጕድኣት፣ ዳብ ድበኣሰ ከይዓቢ፣ ካስግኣት፣  ነፃ ኾይኑ፥ ሰላማዊ ናብራ ድምንባር፣ ጥቕዓት፣ በደል ድበፅሖም ኣካላት ድበደልቲ (ድበዳሊ) ብምቅርራብ፣ ብምፅራይ፣ ብጥፍኣቱ ልክዕ ክክሕስ ብምግባር፣ ምሕረት ብምጥያቕ፣ ብድፈፀሞ ጥፍኣት ተናስሑ (ተፀፅቱ)፣ ’’ኣበስኩ’’ ብምባል ዳቲ ድነበረ ሰላምይ ፍቕርይ ምትሕግጋዝይ ድምምላስ ድግበር ባህላዊ መሰማምዒ፣ ምሕረትይ ይቕረ በሃላይነትይ ጥንታዊ ባህላዊ ስርዓት ማሕበረሰብ ይኡ፡፡
2.2 ስምምዕነት፥ ብጎንፂ፣ ብሓሳብ፣ ብእምነት ምጉዳል፣ ውዕሊ ወይ ብኻልእ ምኽንያት ድፍጠሩ ኣፈላላያት ብባዕልኻ፣ ብሞንጎኛ ወይ ብስሪት ዳብ ሓደ ብምምፃእ፣ ብምርድዳእ ብሰላማዊ መንገዲ ብምትእምማን ምስምማዕ ማለት ይኡ፡፡
2.3 ሽምግልና፥ ድኾነ ኣፈላላይ፣ ጎንፂ፣ ለመና ሕፀ፣ ለይምስምማዕ፣ ድምርድዳእ ይኹን ድምስምማዕ ብሳልሳይ ወገን ብሞንጎኛ ድፍታሕ ንጥቀመሉ ኸይዲ ይኡ፡፡
2.4 ሽማግለ፥ ብህዝቢ ድፍለጡ፣ ድእመኑ ዓረቕቲ ዓበይቲ ዓዲ፣ ብተበደልትይ በደልትይ ድሌት ድምረፁ ለባማት፣ ብሞንገኛነት፣ ብሳልሳይ ወገን ኾይኖም ድኾነ ይኹን ኣፈላላይ፣ ጎንፂ፣ ለመና ወይ ዕርቂ ሰላም ድምፍጣር ድትመረፁ ሰባት ይኦም፡፡  
2.5 ዕርያ፥ ኣብ ዕርቂ ብጥፍኣቶም፣ ብስሕተቶም መጠን፣ እምነት፣ ሕብሪ፣ ዕድመ፣ ሃፍቲ፣ ስልጣን፣ ዓሌት (ትውልዲ) ብደይኣፈላላይ ብዕርያ፣ ብቓንጪ፣ ብማዕረ ምርኣይ ማለት ይኡ፡፡
2.6 ፍትሒ፥ ሰብ ትብደልሎይ፣ ትጥቃዕሎይ በዳልይ ትበዳልይ ብጥፍኣቶም፣ ብስሕተቶም ልክዕ ብደይ ምንም ቅሬታ መትጣጣኒ ፍትሓዊ ውሳነ ምውሃብ ማለት ይኡ፡፡
2.7 ኣበስኩ፥ ድተጋገየ፣ ድበደለ ሰብ ወይ ጉጅለ በደሉ ካ ውሽጡ፣ ብፀፀት ባዕሉ ኣምኑ ብምቕራብ ድዕርቂ ድልው ምዃን ይኡ፡፡   
2.8 ወሰን ተሸጋሪ፥ እቲ ስርዓት ካ ሓደ ፉሉጥ፣ ውሱን ማሕበረሰብ ወፃኢ፣ ካ ወሰኑ (ድካ) ወፃኢ ዳብ ኻሊእ ብውሱን መልክዑ ብባህሊ ቋንቋ፣ ታሪክ ወይ ብሄር ወይ ብምምሕዳራዊ ወሰን ድፍለ ማሕበረሰብ ተሻግርኻ (ተጓዕዝኻ) ብምኻድ ድሓሰብኻዮ ምፍፃም ይኡ፡፡ 
2.9 ይቕሬታ፥ ቕድሚ ዕርቂ ድተጋገየ፣ ድበደለ ሰብ ወይ ጉጅለ በደሉ ካ ውሽጡ፣ ብፀፀት ባዕሉ ኣምኑ ብምቕራብ በዲለ ትጋግየ ብምባል ብሰብ ወይ ብባዕሉ ይቅሬታ ምጥያቕ ይኡ፡፡
2.10 ምሕረት ፥ ዳብፅሖ በደል ኣምኑ በዲሊ፣ ትሰሓሒተ፣ መሓረኒ እንድሕር ዉሉ ና ዳብፅሖ ጉድኣት ወይ ጥፍኣት ትማጣጣኒ ውሳነ ካሕሳ ተክሕሱ በደል ድበፀሖ ኣካል ሓድገ፣ ይቕር ብለ፣ ድሰብይ እግዚሃርይ ብለ ምሕረ ይአ ተዉሉ ማለት ይኡ፡፡ 
2.11 ካሕሳ፥ በዳሊ ሰብ ኣበስኩ ብድበለ፣ ይቕሬታ ብድጠየቐ፣ ኣብ ስነ ስርዓት ዕርቂ ብጥፍኣቱ ልክዕ ድቱ ደጥፈኦ፣ ደብፀሖ ጉድኣት ክትክእ ብድኽእል መልክዕ ድክዓዲ፣ ድክክሕስ ብዓበይቲ ዓዲ ድወሃብ ውሳነ ይኡ፡፡




2.12 እንደርታ፥ 
እንደርታ (፸ እንደርታ)፥ ሓደ ጥንታዊ ዓውዪ ግዝኣት፥ ኣካል ሰሜናዊ ክፍሊ ሃገርና ትግራይ ኾይኑ፥ ክትነብረሉ ሞቻ ድኾነ ኣየር ፀባይ ደጉዓ፣ ወይና ደጉዓይ ቖላይ ድንሀዎ ከባቢ ይኡ፡፡ መነባብሮኡ፥ እቲ ህዝቢ  ካጥንቲ ጀምሩ ኣብ ሕርሻ፣ ንግዲይ ምርባሕ እንስሳይ ድትመስረተ ይኡ።
ወሰን ግዝኣት ዓባይ እንደርታ፥ ብቢ ዘበኑ ሓደ ሻዕ ይሰፍሕ፥ ኻሊእ ግዜ ላፀበበ ድመፀእ ዋላ’ኳ ተኾነ፥ እንደርታ ማለት፥ ናታ ኸዚ ብጣዕሚ ንኡሽተይ ካ 1984 ዓ.ም. ጀሚሩ ወረዳ እንደርታ ተባሂላ ምምሕዳር ቕርፂ ድሓዘት ደይኾነትስ፥ እቲ ዋና ታሪካዊ መልክኣ ምድራዊ ስፍሓት (Geographical) ተዋህሉ ድፍለጥ ግዝኣት፥ ብሰሜን፥ ገርዓልታ፣ ፅራእ፣ ወንበርታ፤ ብምብራቕ፥ ሽኸት፣ ዓሰብዓ (ድድባ ደርገዓጀን፣ወጀራት)፤ ብደቡብ፥ ኣላጀ ምላሽ፣ ቦራ፣ ስላዋ፤ ብምዕራብ፥ ሳምረ፣ ሳሓርቲ፣ ደጉዓ ተምቤን ኣብ ማእኸል ሕብርቲ ጨለቖት፣መቐለ፣ ሕንጣሎ፣ዙርያ እምባ ኣርዓዶም ደጠቓለለ ይኡ፡፡
እንደርታ፥ “እንዳ-ርትዕ” ካ ድብል ጥሙር ቃል ትግርኛይ ግእዝይ ድወፅአ ኾይኑ ‘’እንዳ’’ ማለት፥ ብቋንቋ ትግርኛ ና እገለ፣ ናሊ እገለ፣ ዓዲ እገለ ድምባል እንጥቀመሉ ጠቋሚ በዓል ዋና ቃል ይኡ፣ ‘’ርትዕ’’ ማለት ለለ፥ ብቋንቋ ግእዝ፥ ፍትሒ፣ ሓቂ፣ ደይምውስላት፣ ፅኑዕነት፣ ወዘተ. ማለት ይኡ። መሰረተ ቃሉ፥ ረትዐ፣ ረታዒ፣ ኣሸነፈ፣ ሓቂ ፀወየ/ተዛረበ/ ወዘተ. ካ ድብል ቃል ድመፅአ ኾይኑ ረትዐ፥ ሰዓረ፣ ትዓወተ፣ ዳደየ፣ ኣእመነ፣ ማለት ይኡ፡፡ ብሓደ ጠምርኻ ትረአይሎ፥ እንደርታ (እንዳርትዕ)፥ ትርጉሙ ዓዲ ርትዕይ ፍትሕይ፣ ዓዲ ብልሓትይ ብስለትይ፣ ዓዲ ፍልጠት፣ ዓዲ ዳደ፣ ዓዲ ጀጋኑ፣ ዓዲ ሓቂ፣ ዓዲ እምነትይ ፅንዓትይ ወዘተ. ማለት ይኡ፡፡ እንደርታ (እንዳ ርትዕ)፥ መለለዪ ባህሪ ሓደ ስልጡን ማሕበረሰብ ፣ መፀውዒ ስም፣ መፍለይ ከባቢ ይኡ፡፡
ግዝኣት ፸ እንደርታ፥ በተለይ ድሕሪ ም’ድኻምይ ውድቀትይ ዘበነ ስልጣነ መንግስቲ ኣኽሱም፥ ድዘበናት ጠንካራ፣ ዋና ማእኸል ማሕበረ ኢኮኖሚይ ፖለቲካውይ ኾይኑ ብምቕፃሉ፥ ኣብ ዘበነ መንግስቲ ዛጉዌ ተኾነለ ተመጣጣኒ ሓይሊ ሚዛን ሕዙ ተይተደፈረ፥ ብዙሓት ታሪኻት ቅርስታት ስልጣነ ኣክሱም ብምዕቃብ፥ ካ ውሉድ ወለዶ ክሓልፍ ብምግባር ዓብይ ዘለኣለማዊ፣ ወርቃዊ ታሪኽ ሰሪሑ ድመፀይ ድፀንሐይ፣ ክሻዕ ደሓር መቐመጢ ዋና ጠቕላሊ ማእኸላይ መንግሰቲ ሃገርና ኢትዮጵያ ኾይኑ ድፀነሐ ግዝኣት ክፋል ሃገርና ይኡ፡፡
ኣብ ማእኸላይ ዘበነ ታሪክ ኢትዮጵያ ጥራሕ’ኳ ተርኢና፥ ብሃፀይ ዓምደፅዮን ዘመነ መንግስቲ (1306-36)፥ ኣብ ከባቢ ትግራይ ኣቐዲመን ብስመን ካድፍለጣ እንደርታ፣ ተምቤንይ ሳሓርትይ ምዃነን መፅናዕቲታት ይሕብሩ፡፡ እንደርታ፥ ጥንታዊት ምስ ምዃና ትደሓሒዙ ዓዲ ቅዱሳን፣ ዓዲ ሊቃውንቲ፣ ካጥንቲ ስልጡን ማሕበረሰብ ድንሀዋ ምዃና ቀወምቲ ቅርስታት፣ ብዙሓት ስርዓተ ክብርታት፣ ባህልይ ታሪኽይ ሃም መረዳእታ ኰይኖም ይሕብሩ፡፡ ካቶም ድፍለጡ ብዙሓት ስርዓተ ክብርታት፥ መግለፂ መንነት፣ስልጣነ፣ ዲሞክራሲያዊ ኣተሓሳስባይ ተግባርይ ድኾኑ   ብህዝቢ እንደርታ ብሰፊሑ ድፍለጡ ድምርኣይ፡-


ተቑ
	ስርዓት፣ ብልሓት፣ ጥበብ፣ ባህልይ ታሪክይ
	ድፍለጠሉ ስም
	1
	ባህላዊ ስነ-ስርዓት ዕርቅይ ፍትሕይ 
	ዕርቂ እንደርታ
	2
	ባህላዊ ዲሞክራሲያዊ ውክልና ህዝቢ ስርዓት ምሕደራ 
	፸ እንደርታ (ሰብኣ እንደርታ)
	3
	ስርዓት ንግዲ ጨው ኣርሆ እንደርታ፣ መዐቀኒ ጥንካረ መንእሰይ
	ኣርሆ እንደርታ፤ ረገድ
	4
	ብበዓላ ጋዳ ድውሰን ስርዓት ኣከፋፍላ ግብሪ 
	ግብሪ እንደርታ
	5
	ስርዓት ምሕደራ መሬት እንደርታ
	ጩጉራፍ ጎሰስ
	6
	ተመራፂ፣ተፎታዊ ዓይነት ምግቢ 
	ጎጎ (ሕምባሻ) እንደርታ
	7
	ብድርብ ዋልታ ና ምምካት ፍሉይ መለለዩ ብቕዓት
	ሰብ ድርብ ዋልታ  
	8
	ጥንታዊ ብልሓትይ ጥበብይ መግለፂ ሳእኒ እግሪ
	ሳእኒ እንደርታ
	9
	ውሳነኦም ተኸባሪ፣ ተኣማኒ፣ ምኽሮምይ ሓድነቶምይ
	እንደርታ ሓደ ልቦም
	10
	ና ምድግጋፍ፣ ምትሕብባር ነባር ባህሊ ስራሕ ገባር እንደርታ
	ልፍንቲ
	11
	ግዜ  ደይህብ ስራሕ፣ ሓገዝ ድደሊ ሰብ ተኾይኑ ብነፃ ድሕገዘሉ 
	ኦፎራ
	12
	ስርዓት ማሕበራዊ ውሕስና (ፅጉም፣ ኣካል ግዱስ ድሕግዙሉ)
	በትሪ ጉሳ (ዝርያ) እንደርታ
	13
	ስንቂ ኣርሆታይ፣ ስንቂ በረኻ (ቖላይ)  ደይቦላሸ ምቁር ምግቢ
	ብርኩታ እንደርታ
	14
	ጥንታዊ ኣሰራርሓ መንመሪ ሰብ ኣደራሽ ገዛውቲ 
	ሂድሞ (ሀዳሙ) እንደርታ
	15
	መንእሰይ ጥንካረኡ፣ ኣዞ ሞይኡ፣ ስርሑ ድፍተነሉ ባህሊ ሕፀ
	ኣብ ኢድ ምእታው
	16
	 ቝፃር ስራሕ፣ ክፍሊት ሽቃሎ  ውዕል ስምምዕነት
	ውዕል ኣዳባ ሰላማ
	17
	ጥንታዊ ዖናታት፣ሓወልቲታት፣ ቤተ መንግስቲ፣ገዳማት
	ጥንታዊ ሓድግታትእንደርታ
	18
	ዓዲ ሊቃውንቲ፣ ጀጋኑ፣ ዓዲ ነገስታት፣ ዓዲ መሳፍንቲ
	ታሪክ ዓበይቲ እንደርታ
	19
	ተፎታዊ፣ ድኾሉ ቐሊል፣ ምዕቡል ቋንቋይ ላዛይ ትግርኛ 
	ቋንቋይ ላዛይ  እንደርታ 
	20
	ዓዲ ንጉሰ ነገስት፣ ዓዲ ራእሲታትይ ዓዲ በዓ ጋዳታትይ
	ብልሓት፣ ጅግንነት፣ምድረ ነገስት
	

ካቶም መግለፂ ስልጣነ፥ ዲሞክራሲያዊ ባህላዊ ስርዓት እንደርቶት ሓደ፥ ምሕደራ ፸ እንደርታ (ሰብኣ እንደርታ) ይኡ፡፡ ፸ እንደርታ ማለት፥ ካበየ ገረቡ (ከባቢኡ) ብህዝቢ ድምረፁ፣ ፸ (ሰብዓ) ዓበይቲ ዓዲ (ተወከልቲ) ይሕዝ፡፡ ፸ እንደርታ (ሰብኣ እንደርታ) ካቲ መጠን ቑፅሪ ብላዕሊ፥ ስርዓተ ክብሪ እንደርቶት ፣ መግለፂ ጥንታዊ ታሪካዊ መለለዩ መንነት ዲሞክራሲያዊ ስርዓት ይኡ።
፸ እንደርታ ብግዜ ምንዋሕ ምኽንያት፥ ምስ ግዝኣት (ምምሕዳር) ምፅባብይ ምስፋሕይ ደይልወጥ ቀዋሚ መጠን ቑፅሪ (፸)፥ መጠን ቑፅሪ ተወከልቲ፥ እዚ ቝፅሪ ታሪክ ነውሕ ዘበን ፥ ትርጉም ድንሀዎ ድኣ ብኣጋጣሚ ወይ ብግምት ድተውሃበ ሃም ደይኾነ ክፍለጥ ይግባእ፡፡
እዞም ተወከልቲ፥ ኣብ ዓበይቲ ሃገራዊ ጉዳያት ድሳተፉ፣ ድመኽሩ፣ ድውስኑ ትሰማዕነትይ ትኣማንነትይ ድንሀዎም፣ ጠቓሚ ምኽሪ ሓሳብ ዳቕርቡ፣ ሕጊ፣ ስሪት ዳውፅኡ፣ ኣብ ፍትሒ ዕርቀ ሰላም ድሰርሑ፣ ሰብ ብልሓት፣ በሳላት ብምንባሮም፥ ምስ ገዛኢ መደብ (ኣመሓደርቲ) ተሰማሚዖም፥ ኣማኸርቲ ኾይኖም ዳገልግሉ ይኦም፡፡ እዞም ለባማት፥ ዓበይቲ ዓዲ ብማሕበረሰብ እንደርታ ጥራሕ ደይኾነስ ብመላእ ትግራይ፥ ብበሳል ሓሳቦም፣ ኣንደበቶም፣ ፍትሓውነቶም፥ ትኸበርቲ፣ ትኣመንቲ ብምንባሮም ውሳነኦም፣ ምኽሮም ድምስማዕ ብሃንቀውታ ‘’ዓበይቲ እንደርታ ታ ዎሉ?’’ ላተብሃሉ ይፍለጡ ነብሮም፡፡
እንደርታ ትበሃል፥ ኣብ ብዙሕ ትግራዋይ ብሰፍሑ ድፍለጥ ዓዲ ፍትሒ፣ ርትዒ፣ ቕንዕና፣ በልሓትይ ፍልጠትይ ምዃኑ ይኡ፡፡ እንደርቶት፥ ወነንቲ ብዙሕ ስርዓተ ክብሪ ብምዃኖም፥ ብሰፍሑ ካ ድፍለጡሉ ስርዓት፣ ስነ-ስርዓት ዕርቂ እንደርታ ይኡ፡፡
ኣብ ትግራይ ብሰፊሑ ድፍለጥ ባህላዊ ስነ-ስርዓት ዕርቂ፥ ዕርቂ እንደርታ ዋላ እንተኾነ ብቢ ከባቢኡ ብዙሓት ጥንታዊ ድኾኑ ስነ-ስርዓታት ዕርቂ ሃም ድንሀዩ ይፍለጥ፡፡ ካኣቶም ድምጥቃስ፥ ዕርቂ አድያቦ፣ ብሄረሰብ ኢሮብ፣ ወጀራትይ ራያይ ይኦም፡፡


2.13 ዕርቂ እንደርታ 
ዕርቂ እንደርታ፥ ካቶም ሃገር በቈል (Indigenous) ስነ-ስርዓት ዕርቂ ትብህሎም ድፍለጡ ጥንታዊ ፣ ብሉፅይ ባህላዊይ ትካል ፍትሒ ማሕበረሰብ ሓደ ኾይኑ፥ ኣብ ሓድግታት ትግራይ ድምደብ ስርዓት፣ መግለፂ ስልጣነ ማሕበረሰብ፣ ኸይዲ ዲሞክራሲያዊ ኣተሓሳስባ ይኡ፡፡ 
ዕርቂ እንደርታ፥ መሰማመዒ፣ ዓራቒ ጐይቒ፣ ምኽሪ ለባማት፣ ፍትሓዊ፣ ሚዛናዊ ውሳነ፣ ፍርዲ ዕርያነት፣ መሰረት ዘላቒ ሰላም ድኾነ ባህላዊ ስነ-ስርዓት ዕርቂ ይኡ፡፡ እዚ፥ ሓቀኛ በዳልይ ትበዳልይ ፈልዩ፥ ብጥፍኣቱ ልክዕ መምሀሪ ፍትሓዊ ውሳነ ድህብ ስነ-ስርዓት ዕርቂ ድኣ፥ ድተፈጠረ ፀገም ኹሉ ብዕርያ ደካፍል ማለት ኣይኾነይ፡፡
ዕርቂ እንደርታ፥ ብጣዕሚ ሰፍሕ፣ ዓሚቝ ማሕበረሰባዊ ኣገልግሎት ድንሀዎ፥ ኣብ ሃገርና ኾነ ኣብ ትግራይ ብሰፍሑ ካ ድፍለጡ ባህላዊ ስነ-ስርዓት ዕርቂ ኾይኑ ዋና ዕላምኡ፥ ደይተሰማምዑ፣ ድትጓነፁ፣ ድትፃልኡ ወይ ድትቐያየሙ ግለ ሰባት፣ ጕጅለ ወይ ዓሌት ሰላም ምፍጣር፣ ምትዕራቕ፣ ምስምዕማዕ፣ ምቅርራብ፣ ኣፈላላዮም ኣፅብብኻ ዳብ ሓደ ምምፃእ ይኡ፡፡
ኣብ ዕርቂ እንደርታ፥ ዕርቂ ካልቢ ይኡ፡፡ ብተብተብ፣ ብምድፍፋን ኣይፍፀምይ፣ ድኹሉ ዕርያ ይኡ፡፡ እዚ ዕርቂ፥ በዳሊ በደሉ ኣምኑ ትፀፅቱ ዕረቝኒ ትብሎ ፣ትበዳሊ ካ ልቡ እንድሕር ትቓብልዎ ጥራሕ ድፍፀም ስርዓት ይኡ፡  
ኣብ ሃገርና፥ በተለይ ኣብ መላእ ትግራይ፥ ብሰፍሑ ድፍለጥ፣ ድትግበር፣ ካመእለይ ጎንፂ ሓልፉ ማሕበራዊ፣ ኢኮነምያዊ፣ ፖለቲካዊ ግልጋሎታት ድህብ፣ ብፍትሓዊነቱ፣ ሚዛናዊነቱ፣ ዕርያነቱ ድምረፅ፣ ጥንታዊ ኾይኑ፥ ክሻዕ ኸዚለ ኣብ ጥቕሚ ላውዓለ ድግነ፥ መማረፂ ፍትሒ ሃገር በቈል ባህላዊ ስነ- ስርዓት ዕርቂለ ፍትሒለ ይኡ፡፡
2.14 ኣጀማምራ ዕርቂ እንደርታ
ዕርቂ እንደርታ መዓዝ ትጀምሩ? ድድብል ሕቶ፥ ዕርቂ እንደርታ ሃገር በቈል (Indigenous) ባህላዊ ስርዓት ኾይኑ፥ ቕድሚ 14 ክ/ዘበን ድነበረ ኾይኑ ግና ኣበየና ዘበነ መንግስቲ ሃም ድትጀመረ ብግልፂ ዳረድእ፣ ድገልፅ ኣብ ታሪክ ድሰፈረ ሰነድ ፅሑፍ ክሻዕ ኸዚ ኣይትገነየይ፡፡ ይኹን ድኣም፥ ጥንታዊይ ነውሕ ዕድመ ኣገልግሎት ድንሀዎ ምዃኑይ፥ ዳረድኡ ብዙሓት ድተፈላለዩ ታሪኻት ብምርኣይ፥ ብመርትዖ ምርግጋፅ ይከአል፡፡
ጥንታዊ ግዝኣት መንግስቲ እንደርታ (Enderta Kingdom) ድበሃል፥ ሰፊሕ ምስ ምንባሩ ትኣሳስሩ፥ በተለይ ካ ም’ድኻም ስልጣነ ኣኽሱም ጀምሩ፥ ጠንክሩ ድቓፀለ ከባቢ፣ጥንታዊ ጠንካራ ስርዓት ምንባሩ ዳረድኡ ብዙሓት ትዛመድቲ ታርኻት ብምጥቃስ፥ ሃም ድስዕብ ምርኣይ ይከኣል፡፡
ሀ. ስልጣነ ስርዓት ዘበነ ኣክሱም ብድትዳኸመ፥ ጠንክሩ ድወፀ (ድቓፀለ) ጥንታዊ ግዝኣት እንደርታ ፤ብዓል ብዙሕ ታርክይ ስርዓተ ክብርታትይ ከባቢ ምዃኑ ሃም ሓደ ጠቋሚ መረዳእታ ክኾን ይኽእል፡፡
ለ. ካዚ ማሕበረሰብ እዚ ከባቢ ድተፈጠሩ ብዙሓት ቃውንቲ፣ ጠንካራ ኣመሓደርቲ ብምንባሮም ምኽንያት፥ ኣብ መበል 13 ክ/ዘበን፣ ኣብ ሃገርና ድቲ ፈላሚ ፅሑፋዊ ሕጊ ድኾነ ክብረ ነገስት ብግእዝ ተርጒሞም ድፀሓፉ ብምዃኖም፡፡
ሐ. እንደርታ፥ ኣብ መወዳእታ 14 ክ/ዘበን ዳጋጠመ ስደትይ መከራይ ማሕበር መነኰሳት ደቂቀ እስጢፋኖስ ምስ ንጉስ ዘርኣ ያኢቆብ ብዕርቅይ ብምርድዳእይ ክፍታሕ ድፀዓረ፥ ድሓርለ ካ ጥቕዓት ትካላኽሉ ዳድሐነ ከባቢ ብምዃኑ፡፡
መ. ኣካል ዕርቂ እንደርታ ድኾነ፥ ኣቦ ገረብ ድበሃል ስነ-ስርዓት ዕርቂ፥ ኣብ መዋሰንቲ ብሄራት፣ ወሰን ግዝኣት ኣብ ውሽጢ ሓደ ጣብያ ወይ ወረዳ ድፍጠሩ ጐንፅታት መእለዪ ኣብ ከባቢ 16 ክ/ዘመን ምስ እንደርታ ድዋሰኑ ብሄረሰብ ዶብዓ (ድጠፍኡ) ድበሃሉ፥ ዓመፅቲ ብዕርቂ ሰላም ምውራዶም፡፡
ረ. ምስ መዋሰንቲ ብሄር ዓፋር ኦሞለ፥ ኸዚ ብከባቢ ወሰናት ራያ ድግነዩ፥ መልዐልኦም ካ ጫፍ ቃይሕ ባሕሪ ምዃኖም ድፍለጡ፥ ድወራር ኣብ ቆላ እንደርታ ብምስፋሮም ኣብ ድትፈጠረ ጐንፂ፥ ብሰላማዊ ዕርቂ ብሰላም ለቕቖም (ግዒዞም) ሃምድኸዱ ይግለፅ፡፡
ሰ. ምስ ምስፍሕፋሕ ብሄር ኦሮሞ ጋላ-ጉቶ ድበሃል ወራር፤ ድሕሪ ስዕረት ኦሮሞ፥ ብስምምዕነት፣ ብሰላም ድክነብሩ ብዳቕረብዎ ለመና፥ ኣብ ከባቢ ጫፍ ራያ ክነብሩ ድትፈቐደሎም ብዕርቂ እንደርታ (ዓበይቲ እንደርታ) ምንባሩ ይዝንቶ፡፡
ሸ. ኣብ ታሪኽ ዘበነ መሳፍንቲ ትግራይ፥ ብራእሲ ወልደስላሴ ድትፈፀሙ ኽልተ ታሪኻት ዕርቂ ኣብ ጨለቖት ኣለዉ፡፡
ቀ. ኣብ ታሪክ ዘበን ንግስና ሃፀይ ዮሃንስ 4ይ ንጉሰ ነገስት ዘ-ኢትዮጵያ፥ ድትፈፀሙ ታሪካት ቦሩ ሜዳ።
በ. ኣብ ዘበነ ስርዓት ሃፀይ ሃይለስላሴ ፈላሚ ገነያ (ዋዕላ) ቐዳማይ ወያነ፥ ኣብ ገረብ ደልገና፥ ብኣቦ ገረባትይ አቦ ጋዛትይ ድትገበረ ዕርቂ ወራር ጋዝ፥ ድሓዋሩ ክቓሪ ድትገበረሉ ታሪክ፡፡
ተ. እዚ ስነ-ስርዓት ዕርቂ ጥንታዊ ምዃኑ ድምርግጋፅ፥ ክሻዕ ኸዚ ብፅሑፍ ደይትሰነደ፣ ግና ዳትተግበረ ድመፀይ ድንሆይ ብምዃኑ ሃም መከራኸሪ ነጥቢ ክኾን ሃም ደይኽእል፡፡
ብሓጭሩ ምስ ምትእትታው ሃይማኖት ትኣሳሲሩ፥ ካ ጥንቲ ብሕጊ ኦሪት፣ ብኣዲስ ኪዳን ትእዛዝ ዳትመረሐ፣ ዳትመሓደረ ድመፀ ማሕበረሰብ፥ ባህላዊ ስነ-ስርዓት ዕርቂ ምትግባር ክኣብዮ ብልኻ ኣይሕሰብይ።
ስለዚ ባህላዊ ስነ- ስርዓት ዕርቂ እንደርታ፥ ድነውሕ ዘበናት ትካል ፍትሒ ኾይኑ ዳገልገለ ወላ ተኾነ፥ ክሻዕ ኸዚ ብኣግባቡ ኣብ ጥቕሚ ደይወዓለ ባህላዊ ፀጋ ትግራይ፣ ሃገርና ዓለምና ምዃኑ ትፈልጡ፥ ፍሉይ ትኹረት ክወሃቦ ድግባእ ደይድህሰስ ሓድግና ይኡ፡፡
 2.15 ዕርቂ እንደርታ ሕዚ ኣብ ምንታይ ኵነታት ይግነ
ዕርቂ እንደርታ፥ ሐዚ ድንሀዎ ዅነታት ትረአይሎ፥ ከይዲ ስርዓቱ ሃምቱ ና ቓደም ሙሉእ ብሙሉእ ፣ መጠን በዝሒ ትዓረቕቲ፣ ስሪታቱ፣ ሚዛናውነቱ ብውሱን መልክዑ ዳቓነሰ ሃምድመፅአ ዓበይቲ ይሕብሩ፡፡ ካ ኣቦ ገረብ፥ ካ ጐንፂ ወፃኢ ድንሀዩ ስምምዕነታት፣ ቓለልቲ ጕዳያት ጐንፂ ወፃኢ፥ ኣብ ዓበይቲ ጕዳያት ወንጀል፥ ምስ ዘመናዊ ሕጊ ምትግባር ትኣሳስሩ ዳቓነሰ መፅኡ፡፡
ስነ-ስርዓት ዕርቂ እንደርታ፥ ቕድም ኢሉ ካ ዘበን ሃፀይ ዳግማዊ ሚኒሊክ ስርዓት ጀምሩ፥ ምትእትታው ዘበናዊ ስርዓት ብድብል ምኽንያት፥ ብዙሓት ባህላዊ ስርዓታት፥ በተለይ ኣብ ትግራይ፥ ኣብ ልዕሊ ህዝቢ ፸ እንደርታ፥ ብዙሓት ስርዓተ ክብርታት ዕርቂ እንደርታ ሓዊሱ፥ ክዳኸሙ ትገውሩ፡፡ ቓፅሉ ስርዓት ደርጊ ተኾነለ ምስቲ ባህሪ ስርዓት ስነ-ሓሳብ ሶሻሊዝም (Socialisum) ፣ ባህላዊ ስርዓታት ድድግፍ ዳበረታትዕ ደይምንባሩ፥ ሃም ምኽንያት ኰይኑ፥ ኻብድ ፅዕንቶ ኰይንዎ ድሕሪ ነፃነት (1983 ዓ.ም) ክሻዕ ኣብዚ ድንሀናዮ ስርዓትለ ተኾነ፥ ብብርኪ ሃገርና ኾነ ክልልና ኣብ ሕገ መንግስቲ ድሰፈረ ባህሊ፤ ታሪክ፣ ቋንቋ፣ ሓድጊ ና ምዕቃብ፣ ምስፋሕይ ክንክንይ ክግበር፣ ኣብ ፖሊሲታትይ መምርሒታትይ  ተሃለዩ ’ኳ፥ ኣብ መሬት ወሪዶም ኣብ ምፍፃም ትርኣዩለዩ  ክፍተታት እንሀዩ፡፡ በተለይ ኣብ ኣቦ ገረባት ብና ፀጥታ ኣካላት ድግበር ግልፅ ናእድ ኣእታውነትይ ተፅዕኖ ናምፍጣር ተርእዮታት ሃምድንሀዩ ትርእዩ ይኡ፡፡
ካዚ ብተወሳኺ ካ ቐረባ ግዘ ጀምሩ ብምኽንያት ፅልዋ ዓለም-ለኻውነት (Globalization)፤ ዓለምና ሓንቲ ቁሽት ይኣ፣ ሓደ ማሕበረ ኢኮነምያዊ ማሕበረሰብ ምስ ምፍጣር ትድሓሕዙ ድመፅኡ ምዕባለታት ኣብ ባህሊ፣ ማህበራዊ መስተጋብራት፣ ተፅዕኖ ኣተሓሳስባ ምዕራባውያን በተለይ ኣብ መንእሰይ ወለዶ ባህላዊ ስርዓታት ኣብ ምዕቃብ ድፈጠሮ ለውጢ ቓልል ድበሃል ኣይኾነይ፡፡  
ዕርቂ እንደርታ ብውሱን መልክዑ ወላ ይቓንስ ድኣ፥ ክሻዕ ኸዚ ኣብ ኣገልግሎት ምህላዩ፤ ተራይኡ ፥ብፍላይ ምስቲ ኸዚ ድንሆ ኵነታት፣ ብዙሕ ረብሓታት ድህብ ምዃኑ ትፈልጡ፥ ብስርዓት ደገፍ ድግበረሉ ስርዓት ኣብ ምዝርጋሕ ሃምድግነ፥ መረዳእታታት ይሕብሩ።
ክሻዕ ኸዚ፥ ጥቕሚ ዕርቂ ብጥልቀት ካ ደይምርዳእ ድኣ፥ እዞም ባህላዊ ስርዓታት እዞሙ ሃም ድንፅሕፎ ወይ ድናውግዖ ቓለልቲ ደይኾኑስ፥ ብዙሕ ዘበን ትሻግሮም፣ ኣሻግሮም ድመፅኡ ፀጋታት መግለፂ መንነት፣ ስልጣነ ሓደ ማሕበረሰብ ትግራይ ይኦም፡፡
ኣብ ቐረባ ግዘ፥ ብመንግስቲ ትኹረት ትውህብዎ፥ ኣብ ኣብያተ- ፍርዲታት፥ ዕርቂ ኣመልኪቱ፥ መዕበይ ግንዛበ ትምህርቲ ይወሃብ፣ ኸዚ ኣብ መብዛሕትአን ኣብያተ- ፍርድታት፣ “ፍርዲ ድሓደኻ ዕርቂ ድዅልኻ” ፣ “መጀመርታ ዕርቂ እንደርታ” ድብሉ ፅሑፋት ይጥቀሙ ይኦም፡፡ 
ስለዚ፥ እቶም ባህላዊ ሃገር በቈል ስርዓታት ብቲ በዓል ወና ማሕበረሰብ ትግራይ፥ ብብከባቢኡ ብምስናድ፣ ብኣግባቡ ካውሉድ ወለዶ ብምትሕልላፍ፥ ብገናኡ እንድሕር ደይትሰርሑ፥ ድቓፃሊ ክጠፍእይ ታሪኽ ኾይኑ ክቓርይይ ይኽእል ይኡ፡ 
2.6 ብዕርቂ እንደርታ ድፍትሑ ቀንዲ መልዐሊ ጐንፅታት፥ 
መንቀሊ ጐንፅታት ማሕበራዊ፣ ስነ-ቝጠባዊ (ኢኮኖምያዊ)፣ ስነ-ምምሕዳራዊ (ፖለቲካዊ) ብልኻ ምዝርዛር ይከኣል፡፡ 
ኣብዚ ካድርኣዩ ዓይነታት ጐንፂ ፦ርሑስ ደም፡- ብገርሂ (ኣጋጣሚ) ብድፍጠር ስሕተት ድርአ ጐንፂ ትኾንሎ ንቑፅ ደም ደማ ሕዱር ፅልኢ (ብቂም) ድፍጠር ይኡ፡፡
ዕርቂ እዞም ጐንፅታት ድፍፀመሉ ግዜ ድምውሳን፥ ብኣፈፃፅማይ ዓይነትይ እቲ ጐንፂ ድውሰን ኾይኑ፥ኣብ ሓጭር ግዜ (ህፁፅ) ዕርቂ ዳድልዮ፣ብሓደገኛነቱ ግዜ ብምውሳድይ ብብልሓትይ ህድእ ብልኻ ድፍታሕ (ምፅራይ ዳድልዮ) ፥ ዳበኻ ይፍለ፡፡
ዕርቂ ድካየደሉ ዕለትይ ቦታይ፡- ትንርእለና መብዛሕትኡ ካ ህፁፅ ዕርቂ ወፃኢ፥ ኣብ በዓላት፣ ፀበላት፣ ድሕሪ ስነ- ስርዓት ቀብሪ ክካየዱ ይኽእሉ፡፡ ዕርቂ ድፍፀመሎም ቦታታት ደማ፥ ኣብ ልሙድ እግሪ ፅላል ዳዕሮ ፣ኣብ ወሰን ፀገም ድትፈጠረሉ ቦታ ፣ጕድኣት (ጐንፂ) ኣብ ድበፅሓሉ ከባቢ፣ ኣብ ቤተ እምነታት (ቤተ ክርስትያን) ፣ ኣብ መማእኸልቲ ገረባት፣ ኣብ ዓዲ ቤተሰብ ትበዳሊ፣ ይኾን።  
ዓረቕቲ፥ ዓበይቲ ዓዲ (ሸምገልቲ)፥ እቶም ቀወምቲ፡- ልምድይ ዓቕሚ ድንሀዎም ዓበይቲ ዓዲ፣ ብህዝቢ ድምረፁ ይኦም፡፡ ኣቦ ገረባት ደማ፥ ተወከልቲ ዓበይቲ ዓዲ ትኾኑለዩ ሹመኛታት መራሕቲ ሃይማኖት ይኦም፡፡
እዞሙ፥ ስሪት ድንሀዎም ኾይኑ መብዛሕትኡ ኣብ ዓበይቲ ጕዳያት፣ ኣብ ጐንፂ ብሄራት፣ ቕትለት፣ ጐረቤት ዓዲ፣ ዓሌት፣ ብወሰን፣ መንግስታዊ ሃገራዊ ጕዳያት (ውዕላት፣ ስምምዓት) ይሳተፉ፡፡
ግዝያዊ (ኣጋጣሚ) ድብሃሉ ደማ፦ ብዙሕ ስሪት ደያድልዮም፣ ሓደጋ ደያምፅኡ፣ደያስግኡ ጕዳያት ትኾኑለዩ፥ ብቤተሰብ፣ ጐረቤት፣ ኣዕርኽቲ፣ መሓዙት፣ ኣጋጣሚ/ ኣብ ግዝያዊ ጐንፂ ድነበሩ፣ ኣብ ህዝባዊ ዕዳጋ (መስማዕማዕቲ) ይርከቡዎም፡፡
ብዙሕ ጕድኣት ደያብፅሑ ቓለልቲ ጐንፅታት፥ ካ ጐንፂ ወፃኢ ና ግሊ ሰላማዊ ውዕላት፣ ስምምዕነታት ወ.ዘ.ተ. ክኾኑ ይኽእሉ ይኦም፡፡
ካቶም ብዙሓት ብልሓቶም ዳርአዩሉይ፥ ብዕርቂ እንደርታ ጐዳኢ ድሑር ባህሊ ዳወገዱሉይ፣ ሃም መርኣያ ታሪካዊ ዓበይቲ ፍፃመታት ዕርቂ እንደርታ ሓደ ኣብነት ድምጥቃስ ፦ሓንቲ ጓሉ ድኽልተ ድሓፀየ መስፍን (ጥንታዊ ታሪክ) ምርኣይ ይከኣል፡፡ 
ሓደ ሃፍታም መስፍን እንደርተዋይ፥ ሓንቲ ጓሉ ብቲ ባህሊ ዓዲ ድውስብቲ (ሕፀ) ትጥየቐት፤ ዓሌት እቶም ድውስብቲ ደለይቲ ድተፈላለየ ይኡ፡፡ ብዚ መሰረት እቶም ሓደ ወገን (ዓሌት) ድቲ መስፍን ወላዲ ኣቦኣ ይጥይቑ፤ ብኻሊእ ወገን፥ ኻልኦት ጠየቕቲ፣ ኣብ ትማሳሳሊ መዓልቲ፣ ድወላዲት ኣደኣ (እነወኣ) ይጥይቑ፤ ወለዲ ጓል ኣቦይ እኖይ ተመሳሳሊ መልሲ ይህቡ፤ “ጓልና ቕድሚ ኸዚ የተሓፀየትይ፥ ግና ነፃሪ፣ ወለዲ ንመክር” ኢሎም ብቖፀሮ ድድበይኖም ብኽብሪ ያፋንዉዎም፡፡


ደሓር ሰብኣይይ ሰበይትይ (ወለዲ)፥ ብሓደ ብድተጋነዩ ብዛዕባ ሕፀ ጓሎም ፤ ኽልቲኦም ወለዲ፣ ብተመሳሳሊ መዓልቲ፣ ድኽልተ ድድበይኖም ዓሌት፥ ትማሳሳሊ መልሲ ብቖፀሮ ምፍላዮም ያዋግዑ፡፡ ወላዲ ኣቦ ምስ እንኣ ንመክር፣ ወላዲት እኖለ ምስ ኣቦኣ ንመክር ዉሎም ሓደ ዓይነት ቃል ምእታዮም ያፈልጡ፡፡ 
ደሓር መጋነይ ግዜ ቖፀሮ በፅሑ፥ ወለዲ ዓዲ ጓል ብጣዕሚ ትጨንቖም፤ ትገዉሩ ትሰምዑ ደይፍለጥ ኣፀያፊ፣ መነወሪ ኾይኑዎም፤ ድሓንቲ ጓሎም፣ ድኽልተ ዓሌታት ኣብ ትማሳሳሊ መዓልቲ ክንመክር ይኡ ድትብሃለ ድኣ፥ ትቐድምኹም፣ ትሓፅያ ይኣ ወይ ኣይመዋስብትና ኣይተብሃሉይ፡፡ 
ቃል ምዕፃፍ፣ ምልዋጥ፣ ምጥላም ለለ ብጣዕሚ ድኻፍአ መነወሪ ተግባር ኾይኑዎም፥ መስሓቒ መሳለቒ ዓዲ ከይኾኑ፣ ካ ባህሊ፣ ስነ- ምግባር ማሕበረሰብ ወፃኢ ብምዃኑ ከይግለሉ ፈርሖም፡፡ ድሓር ዓሌት ትፀውዑ፥ ብዓዲ ወላድት እኖ፣ ብዓዲ ወላዲ አቦ፣ ምኽሪ ኣምፅኡ ታ ሐሸና ትበሃለ፡፡ ድሓር’’ብልሓት፣ ጥበብ ደይሰኣኖም፣ ዓ’በይቲ እንደርታ ዓደይ ፀውዑለይ፤ ድገበሩ ይግበሩ ድኣ፣ ኣንሕና ብሓንቲ ማዕተብ፣ ሓንቲ ቃል ድኣ፣ ኽልተ ፅዋ ነውሪ ’ካያ ድፀወኻዮ ክጥለም ድወለድኻዮ ይጠለም’ ዉሎም ብቃሉ ፀንዖም ወሰኑ፡፡
ብመሰረት ዕድመኦም፥ ዓ’በይቲ እንደርታ ትኣክቦም፥ ድትፈጠረ ነገር ብዝርዝር ይፅወዩሞ፥ መኽርና ንሓድር ዉሎም ይፈላለዩ፡፡
ምኽር ሓድሮም ሜላ ፈጥሮም፡፡ ብኹሉ ገፅ ደንሆ መማረፂ ርእዮም ወድኦም፣ ጥቕሙ ጕድኣቱ፣ ብባህሊ ነውሪነቱ፣ ብእምነት፣ ብስነ ኣእምሮ ኣደይቦም አውርዶም ወድኦም፤ ድቲ ድሓሸ ድዉልዎ ሓሳብ፥ ድኹሉ ወገን ሃምዚ ዉሎም ኣቕረቡ፤’’ስምዑ ዓ’በይቲ ዓዲ፣ ዅልኹም ወለዲ ጓልና ብድጥዕም ብደሰማምዕ መንገዲ፥ ድኽልትኦም ወገናት ብዳያቐይምይ ብድጥዕምይ መልክዕ ወስንና እንሀና ዋ ሓሳብኹም ሃቡ” ይበሃሉ፡፡ ወለዲ ዓዲ ጓልለ ወገናት ዓዲ ወዲለ ፤ኽልትኦም ብትማሳሳሊ፣ ህዝቢ ብጣዕሚ ይጭነቅ፣ “ብሃመይ ሓንቲ ጓል ድኽልተ ስብኣይ ትወሃብ? ደይነበረ፣ ወለድና ደያፅንሑልና፣ ሃይማኖትና ደይፈቕደልና” ይዉሉታ፡፡ 
ድሓር፥ ድቲ ድወሰንዎ ሓሳብ ዝርዝር ኣፈፃፅማ ያረድኡ፥ ዕድመ ዅሎም ቖሎዑ  ኣፃርዮም ምስ ዅሎም ወለዲ ብድመኸሩ፤ ሃምዚ ዉሎም ወሰኑ፤ “ሃይማኖትና፣ ባህልና፣ ሰብኣዊ ክብሪ ብደይነክእ መንገዲ፣ በሉ ድወዲ እከለ ካሕምብርቲ ድታሕቲ፣ ድወዲ እከለ ለለ ካሕምብርቲ ድላዕሊ ድኽልቲኦም ወገን ብዕርያ ህብና እንሀና” ዎሉ፡፡ 
ድሓር፥ ኽልተ ስብኣይ ድሓንቲ ሰበይቲ ብሓደ ክሓድሩ፥ ብሃይማኖትለ ውጉዝ ይኡ፣ ብስነ-ምግባርለ ፅያፍ ይኡ፤፡ ስለዚ ድስሙ ሓንቲ ድኽልተ ትውህሉ ድትወሰነ፥ ድኽልትኦም ጠየቕቲ ስነ-ልቦና ዕግበት፣ ቃል ድድኣተዉ ወለዲ፥ ቃል ዓፅፎም ነውራማት ከይበሃሉ ትሓሳቢ ብምግባር ይኡ፡፡
እዚ ኹሉ ምኽሪ፣ መፍትሒ ውሳነታት ካ ወገን ዓበይቲ ወለዲ ወፃኢ፣ ዅሎም ቖሎዑ፣ ማለት መርዓት፣ ኽልትኦም መናእሰይ ኣይፈልጡይ፡፡ 
ድሓር ዳብ ኣፈፃፅማ ትውረድሎ፤ ካፍቶም ኽልተ ድትሓፀዩ መናእሰይ፥  ድቲ ብዕድመ ድንኣሰ፥ ብዕሊ ምሕፃዩ ይፅወዮ፤ ድሓር “በል ሕፅይትኻ ገና ህፃን ይኣ’ዋ ድትወሰነ ዓመት ካድትባፅሕ ሃም ና ወለድኻ ባህሊ፣ ኣብ ኢድ ግባእ፣እስኻለ ትጕብዝ እማ ስረኻ፣ ጥንካረኻ ትርእዩ ፣ መርዓትኻ ትወስድ” ይበሃል፡፡ ብዚ ትሰማሚዑ፥ ድ 4 ዓመት ኣብ ኣርሆ፣ ኣብ መጓሰ ከፍቲ ግዜ ያሕልፎ፡፡
እቲ ሓደ ብዕድመ ትርንዕ ድበለ ስለድነበረ፥ ኣብ ዓዲ ሓሙ ላትገዘአ፣ ማሕረሱ ላሓረሰ፣ ብፅሕቱ ትሕት ሕምብርቲ ትጠቕሙ፥ መዓልቱ ቖፅሩ ህፃን ይውለድ፡፡
ቖልዓ ትወልዱ ብድትሰመዐ ፈለጥቲ ምሽጥር፥ ቤተሰብ ብፅሕት ልዕል ሕምብርቲ ብጥበብ በሉ ጡብና ከይነኽየልና ክብሉ ይግበር፡፡ ዛ ድተለምዋ በፅሓ ድኻልኣይ ግዜ ዓበይቲ ዓዲ ትፀውዖም መፅኦም፣ ሓሳብ ትህቡለዩ፣ “ቖልዓ ትወልዱ ጡብ ፈጣሪ ዳሞቻቸይሉ ምግቢ ኣደዋኡ ኣይኽልኸልይ፥ ’ድዓቢ ቖልዓ ኣይፅላእኻ’ ይኡ ዋ፥ ፈጣሪ ድሃቦ ኣንሕና ባይን ስልጣንና ንኽልኽል” ይበሃል፡፡ ታ ማ ይገበር? ይበሃል፣ መኽርና ንመፅእ ዉሎም ይፈላለዩ፡፡ ዓበይቲ መኽሮም መፅኦም፣ “በሉ ቖልዓ ጡብ እነኡ ክሻዕ 3 ዓመት ድመልእ ይጥወ፣ ድሓር፣ ህፃን፣ ዓዲ ኣቦ ጐይታናኡ ይዓቢ” ይበሃል፡፡ ኣቦ ህፃን ብዕፃኡ፥ ልዕል ሕብርቲ ምስ ህፃኑ ይድይብ፣ ምስ መርዓቱ ግና ፍትሕ ሃም ድፍፅሙ ይግበር፡፡ እቲ ኣብ መጓሰ ድነበረ መንእሰይ ለለ መርዓቱ ይርከብ፣ ግዜኡ ሓልዩ ብዕፃኡ ሓደ ብድወለደ፥ ኣብ መወዳእታ፥ ዅሎም ወለዲ ትፀውዖም ቓርቦም ምርድዳእ ትገውሩ፤ ምስቱ ዳሕረዋይ ስብኣያ ክትቕፅል ትሰማሚዖም፡፡ እዚ ብልሓት፣ ጥበብ ዕርቂ ዓበይቲ እንደርታ ውና ትጠቃሲ ፍልፍል ስምምዕነት፣ ዘላቒ ሰላም፣ ታሪካዊ ዕርቂ ድትፈፀመሉ ነብሩ፡፡ 


እቲ ካልኣይ ታሪኽ፥ገረብ ደልገና፥ና ቓረባ ታሪክ፥ ኣብ ዋዕላ 1ይ ወያነ፣ ወራር ጋዝ ድሓዋሩ ድትወገደሉ፥ኣብ 1933 ዓ.ም. ወራሪ ጣልያን ብሓርበኛታት ወለድና ድሕሪ ምብራሩ፥ ስርዓት ሃይለስላሴ ትመልሱ፡፡ ብቲ ድፀነሐ በዝባዚ ስርዓት ክቕፅል ትጀምሩ፡፡ ብዚ ምኽንያት፥ ኣብ ትግራይ ሓድሽ ና ኣይግዛእይ መንፈስ ወያነ፥ ኣንፃር እቲ ስርዓት ምልዓሉ ይፍለጥ፡፡ ቕድሚ ኹሉ ኣብ መላእ ፸ እንደርታይ ራያይ ድትጀመረ ምንቅስቃስ ወያነ (1ይ ወያነ) ፥ ላሰፈሐ፥ ገርዓልታ፣ ኽልተ ኣውላዕሎ፣ ተምቤን ላተስፋሕፍሐ ድመፅአ፥ ገባር ወየንቲ ትግራይ ብሓደ ኾይኖም ብስሩዕ ኣዋጅ ዓረና ውሎም፥ ገረባት መሪፆም ትልዕሎም፡፡
ኣቦ ገረባት፣ አቦ ጋዛት እንደርታ፥ ሓይሊ ድምትእኽኻብ ሓድሽ ብልሓት ብምፍጣር፥’’እቲ ቃልሲ ወያነ ምሉእ ድክኾን፣ ድክንዕወት እዞም ና ቖላ ዓፋር ኣሕዋትና ክድምበሩና እንሀዎም’’ ውሎም መኸሩ፡፡ 
መራሒ ቐዳማይ ወያነ፥ ብላታ ሃይለማርያም ረዳ፥ ብድነበሮም ብቕዓት ምእማን ትጠቕሞም፥ ድዓፋር ሓውሶም ድዕለት ሕዳር 12/03/1934 ዓ.ም. ዓብይ ኣዋጅ ገነያ (ዋዕላ)፥ ዳ ገረብ ደልገና ትኣወጀ፡፡ ኣብዚ ግዜ እዚ ኽልተ ኻበድቲ ጕዳያት ክፍተሓ ነብሩወን፡፡ ቀዳማይ፥ ወጀራት፣ ኣብ ልዕሊ ዓፋር ወራር ጋዝ ዳካይድሉ ወቕቲ ስለድነበረ ፈታኒ ነብሩ፤ ኻልኣይ፥ ዓፋር፣ ብወያና ገብረ ሓጎስ ወሰን ደርገዓጀን ዕርቂ ክተኣማመኑይ ቃልጥፎም ክቕበሉይ ብጣዕሚ ኻበዶም፡፡
ዓፋር፥ ኣብ ወያና ገብረ ሓጎስ ወሰን ድነበሮም ጥርጣረ ድምእማን፥ ብላታ ሃይለማርያም ረዳ ምእንተ ዕርቀ ሰላም፣ ምእንተ ሓድነት፣ ምእንተ ዕላማ፥ ክብርቲ በዓልቲ ገዘኦም ምስ ድፎትዉዎም ደቆም መታኣማመኒ ውሎም ዳድሐዙሉ፥ ታሪክ ደይርስዖ ዓብይ ፍፃመ ነብሩ፡፡
ኣብ መወዳእታ፥ ዓፋር ምስ ወየንቲ ተጋሩ፥ ኣብ ገረብ ደልገና ትሰማሚዖም፣ ሓደ ኾይኖም ዓረና ውሎም፥ ምስ ዓፋር ድነበረ ጕዳይ፥ ቘፀሮ ሕዞም፡፡ ድኻልኣይ ግዜ፥ ድሕሪ ወርሒ ታሕሳስ 16/04/1934 ዓ.ም. ኹሉ ክግነ ትፀወዐ፡፡ ኣብዚ ግዜ፥ ባህላዊ ወራር ጋዝ ድሓዋሩ ድክቓሪ፣ ከይወሩለ ከይውረሩለ፥ ና መጨረሻ ዋዕላ ስምምዕነት ዕርቂ፥ ብሙሉእ ልቢ ትቓባልነት ኣግንዩ ትፈፂሙ፡፡ ኣቦ ጋዛት ገዲም፣ “ብሳላ ዕርቂ እንደርታ፣ ብሰብ የለይ ሓንታ” ትውህሉ ክሻዕ ኸዚ ሓድነት፣ ፍቕሪ፣ ዘላቒ ሰላም ቃፅሉ፡፡


3. ትንተና መረዳእታ
3.1 ዕርቂ እንደርታ ወሰን ትሻጋሪ ይኡ
ዕርቂ እንደርታ ወሰን ትሻጋሪ ምዃኑ፥ ካ ስሙ ምርዳእ ይከአል፡፡ ዕርቂ እንደርታ ዉሎም ድፅውዕዎ፥ ባዕሎም እንደርቶት ደይኾኑስ፥ ኻልኦት ከባቢታት ፍትሓውነቱ፣ ዘላቒ መፍትሒ፣ ብልሓት ኣፈታትሓኡ ድተረድኡ፣ ድፈልጡ ድምስክሩ ምዃኖም ይኡ፡፡ 
ስነ-ስርዓት ባህላዊ ዕርቂ እንደርታ፥ ካ ፸ እንደርታ ሓልፉ፥ ኣብ መላእ ትግራይ ብሰፍሑ ይፍለጥ፡፡ ኣብ ሃገራት ጎረቤት ኤርትራ፣ ጁቡቲ፣ ይፍለጥይ ይጥቀሙሉይ ምንባሮምለ ሰብ ታሪክ ይሕብሩ፡፡ 
ኣብ ሃገርና፥ ካ ከባቢታት ትግራይ ወፃኢ ኣብ ብሄረሰብ ዓፋር፣ ኣገው፣ ከባቢ ጎንደር፣ ወሎ፣ ሽዋይ ጎጃምይ ክሻዕ ቃረባ ግዝያት ብሰፍሑ ይጥቀሙሉ ምንባሮም ብዙሓት ታሪካት ዕርቂ ብግልፂ ያረድኡ፡፡ ሸምገልቲ ክዓርቁ ትለምኖም፥ ዳብቲ ቦታ ጎንፂ ትፀውዖምለ ይኸዱ ይኦም፡፡ እዚ ማለት፥ ዅሎም ብቢከባቢኦም ባህላዊ ስነ- ስርዓት ዕርቂ የብሎምይ ማለት ኣይኾነይ፡፡ ብዙሕ ዓዲ ትጉዕዞም፣ ደኽሞም፣ ወሰን ትሻጊሮም ድመፅእሉ ዋና ምኽንያት፥ ዓበይቲ ፸ እንደርታ ብብልሓቶም፣ብፍትሓዊ ውሳነኦም፣ ደያዳግም ዘላቒ ሰላም ዳምፅኡ በላሕቲ፣ ትሰማዕቲ ምዃኖም ስለድፍለጥ ይኡ፡፡ ብዚ ምኽንያት ‘’ዕርቂ ደይቓሪ፣ ብዓበይቲ እንደርታ ወሰን ትሻጋሪ’’ ላተብሃለ ስፍሓት ትጠቃምነቱ ይግለፅ፡፡
3.2 ዕርቂ እንደርታ ድኽልተ ይኡ ድበሃል
ዕርቂ እንደርታ ፍትሓዊ ይኡ፤ ቝልፊ ዘላቒ ሰላም ይኡ፤ ድሕሪ ዕርቂ፥ ብኽልትኡ ወገን፣ ማለት በዳልይ ትበዳልይ ምንም ዓይነት ኩርኳሕ (ቅሬታ) ስምዒት ኣይፍጠርይ፤ ብኹሉ ወገን ሰላም፣ ፍቕሪ፣ ዳብ ንቡር ምትሕውዋስ፣ ምትእምማን ድምልስ ስነ- ስርዓት ይኡ፡፡ ዕርቂ እንደርታ፥ ፍትሓዊ፣ ሚዛናዊ ፍርዲ ድህብ፥ ብስሪት ድምራሕ ኣካል ፍትሒ ይኡ፡፡
ዕርቂ እንደርታ፥ ድኽልተ ማለት ግና ድበፀሐ በደል ድበዳልይ ትበዳልይ ድኽልትኦም ብዕርያ ምክፋል ደይኾነስ፥ ብዕርያ፣ ሰነያ፣ ሰላም፣ ፍቕሪይ ምስምማዕይ ክህልዎም ምግባር ማለት ይኡ፡፡ ዕርቂ እንደርታ፥ ሃም ዘመናዊ ሕጊ (ቤት ፍርዲ) ድሓደ ድውስን ወይ ድፈርድ ኣይኾነይ፡፡ 
ዕርቂ እንደርታ ብሕሾት ምስክርነት፣ ብኽእለት ፅዋ፣ ብኣማኸርቲ ደይታለል ሚዛን ፍትሒ ይኡ፡፡ ኣብ ዕርቂ እንደርታ፥ በዳሊይ ትበዳሊይ ብሓደ ኣእምኑ፣ ጥፍኣተኛ ነፂሩ ያውፅእ፣ ብበደሉ ልክዕ ትማጣጣኒ ውሳነ ፍርዲ ይህብ፣ ኣብ መወዳእታ፥ ዋና ዕላምኡ ኣሰማሚዑ፣ ዓሪቑ ብኹሉ ወገን ሰላም፣ ዕርቂ ይፈጥር፡፡
3.3 ዕርቂ እንደርታ ምስ ዘመናዊ ሕጊ ድንሀዎ ምትእስሳር (ዝምድና)
ብዙሓት ሓቅታት ሃም ዳረድእዎ፥ መልዐሊ ዅሎም ሳይንሳዊ ምህዞታት፥ ሃይማኖታት ይኦም፡፡ መሰረት ዅሎም ዘመናዊ ሕግታት  ለለ ባህላዊ ዕርቂ፣ ሕገ ልቦና ይኡ፡፡
ክሻዕ ኸዚ፥ ጎልሆም ድወፁ፣ ኣብ ጥቕሚ ድወዓሉ፥ ኽልተ ዓይነት ሕጊ እንሀዩ፡፡ እሳቶም ለ፦
ሀ. ሕጊ ልቦና (ብቃል፣ ብእምነት) ባህላዊ ሕጊ
ለ. ሕጊ ብፅሑፍ (ትፅሕፉ ብስርዓት ድሰፈረ) ይኦም፡፡
ሕገ ልቦና ማለት፥ ባህላዊ፣ ና ህልና ፍርዲ ድምሃብ ደይዝለሉ ሓቅታት ኣብ ኣእምሮ ወዲ ሰብ ድሰፈሩ፥ ሚዛናውነት ይኦም፡፡ ቕድሚ ሕጊ ብፅሑፍ ምስፋሩ፥ ማሕበረሰብ፣ ብሕገ ልቦና ዳትዳነየ መፅኡ፤ ክሻዕ ኸዚለ ይጥቀመሉ ሎ፡፡ ብዓይኒ ፍትሓውነት፣ ሓቂ፣ ዘላቒ ሰላም ትራይኣይሎ፥ ባህላዊ (ሕገ ልቦና) ድሓሸ ውፅእታዊ ይኡ፡፡
ስነ- ስርዓት ባህላዊ ዕርቂ፥ ደይትፅሓፉ ስሪታት ድንሀዩዎ፥ ኣብ ሕገ ልቦና ድምደብ ሕጊ ይኡ፡፡ እቶም ብሕገ ልቦና ድትግበሩ ስሪታት፥ ድሕሪ ግዜ ዳብ ፅሑፍ ትለውጦም፥ መሰረት ዘመናዊ ሕጊ ኾይኖም፡፡ ስለዚ፥ ባህላዊ ስነ ስርዓት ዕርቂ ምስ ዘመናዊ ሕጊ ቀጥታዊ ዝምድና እንሀዎም፡፡ምኽንያቱ መብዛሕቲኦም ኣብ ስሪት ዕርቂ እንደርታ ድንሀዉ፥ ኣብ ዘመናዊ ሕጊ ብፅሑፍ ምስፋሮም፥ ኣብ ዘመናዊ ሕጊ፥ ብፍትሃብሄር ኾነ ብወንጀል መቕፅዒ ሕጊ፥ ብዕርቂ ክፍትሑ ድፈቕዱ ኣንቀፃት ብግልፂ ካ ብዘመናዊ ሕጊ ፍርዲ ምሃብ፥ ብዕርቂ እንደርታ ምፍፃም ድሓሸ ውፅእታዊ ምዃኑ ዳረድኡ ፅሑፋት፥ ኣብ መንግስታዊ ትካላት ፍርዲ ብሰፍሑ ትዘርጊሖም ይረአዩ፡፡
ኣብ ቐረባ እዋን፥ ብብርኪ መንግስቲ፥ ባህላዊ ዕርቂ፥ ሓደ መማረፂ ትካል ፍትሒ ድምግባር፥ ሰፍሕ ምንቅስቃስ ምጅማሩ መረዳእታታት ይሕብሩ፡፡
ኣብዚ ፅሑፍ ምርምር ሃም ድተገልፀ፥ መሰረት ኹሎም ዘመናዊ ሕጊ፥ ባህላዊ ስነ- ስርዓት ዕርቂ፣ ሃይማኖታዊ ትሕዝቶ ድንሀዎም ምዃኖም ይኡ፡፡ ኣብነታት ዝምድናኦም ድምጥቃስ፥ ኣብ ባህላዊ ዕርቂ እንደርታ ድንሀዉ ስሪታት፡-
ብውሳነ ደይትሰማዕመዐ፣ ትበዲለ ድበለ ኣካል ክራኣየሉ ዳግም ድቐርበሉ ስሪት ምህላዩ (ይግበአኒ)፥ምስ ዘመናዊ ሕጊ ፍፁም ደይፃረር መማረፂ ፍትሒ ምዃኑ (ዕርቂ ኣብ ዘመናዊ ሕጊ ይድገፍ ይኡ) ፥ድኹሉ ዓይነት ክፋል ሕብረተሰብ ብዕርያ ድዳኒ ምዃኑ (ኹሉ ሰብ ኣብ ቕድሚ ሕጊ ዕርያ ይኡ) ፥
ኣብ ዘመናዊ ሕጊ፥ ብገበን ኾነ ብፍትሃብሄር፥ ብዕርቂ ድውድኡ ኣንቀፃት ምህላዮም፥ ዕርቂ እንደርታ መገደዲ ውሳነ ምዃኑ መገላገሊ ፍርዲ ድበሃል፥ ትማሳሳሊ ብሞንጎኛ (3ይ ወገን) ና መሰማምዒ አንቀፅ ምህላ፥ 
ኸዚ ኣብ ቐረባ ኣብያተ- ፍርዲታት ብትልሚ ባህላዊ ዕርቂ ይሰርሓሉ ምህላየን፥
ዕርቂ ሓዳር መልዕሎ ድበሃል ትማሳሳሊ ኣንቀፅ ምህላዩ (ንብረት ቕድሚ ሓዳር) ወዘተ. ምስ ዘመናዊ ሕጊ ድንሀዎ ምትእስሳር/ዝምድና/ ያርእየና፡፡
3.4 ዕርቂ እንደርታ ድቕድመ ተክኒ/ጐንፂ/ጐይቒ መፍትሒ ኣለዎ
ዕርቂ ቕድሚ ተኽኒ/ጐንፂ/ጐይቒ ድፍፀሙ ብዓሌት፣ ጎረቤት፣ ብወሰን ወዘተ. እቶም ዋና ዋና ይኦም።ዕርቂ ተደይመሸየ፣ ተደይፀልመተ፥ ቕድሚ ጕድኣት፣ በደል ቕድሚ ምብፅሑ፥ ዕርቂ ምፍፃም ማለት ይኡ፡፡ ኣብ ዕርቂ እንደርታ ድትፈለጠ ጐንፂ ተኾይኑ፥ ዕርቂ ድፍፀም ብፍቃድ፣ ድሌት ተጓነፅቲ (በዳልይ 


ትበዳልይ) ወይ ዓሌት ይኡ፡፡ ትዅረት ካ ድወሃቦም ሓደ፥ ብኽትትል፣ ካትዕዝብቲ ወይ ብጥቆማ/ሓበሬታ ግለ ሰባት ደይቓሪ ሓደገኛ ቕድመ ጐንፂ ምልክታት ተሃልዮም፥ ቐልጢፎም ክእረሙ ይገብር፡፡፡ 
እዚ፥ በተለይ እቲ ጐንፂ ምስ ጎረቤት፣ ጕጅለታት ወይ ዓሌት ተኾይኑ፥ ብትኹረት ትርእዩ፥ ምልክት ወይ ሓበሬታ ብድ በፅሖም፥ ቀልጥፉ ብዕርቂ ክውዳእ ብምግባር፥ ክፍጠር ድኽእል ኻብድ ጕድኣት ኣቐድሞም ብምትንባይ፥ ክመክን ድገብሩሉ መንገዲ ይኡ፡፡ ኣብ ሞንጎ ጕጅለ ወይ ዓሌት ውጥረት ጐንፂ ተሃልዩ፥’’ና ደገ ፀላኢ ብቐልሉ ድካጥቅዕ ምቹው ክኾን ስለድኽእል፥ ቐልጥፍኹም ዕፀዩ/ዕረቑ’’ ይበሃል፡፡
ኣብ መዋስንቲ፣ ሕዛእቲ ምስ ብሄር ወይ ከባቢ እንድሕር ኾይኑለ ፥ትማሳሳሊ ምልክታት ሓበሬታ እንድሕር በፅሑ፥ ብገናኡ ብምርኣይ ምንም ቕርሕንቲ ተደይትፈጠረ ክእረም ይግበር፡፡ 
3.5 ዕርቂ እንደርታ ክሻዕ ኸዚ ኣብ ኣገልግሎት ምህላዩ
እዚ ብሉፅ ስነ-ስርዓት ዕርቂ ዓበይቲ ዓዲ (ዕርቂ እንደርታ) ፥ ብመንግስቲ ኾነ ብማሕበረሰብ ትቓባልነት፣ ትኣማንነት፣ ብፍትሓውነት ትመራፂ ብምዃኑ፥ ክሻዕ ኸዚ ኣገልግሎት ዳሃበ ድቕፅል ደንሆ ባህላዊ ስርዓት ፍትሒ ይኡ፡፡
ቓለልቲ ወንጀላት፣ በተለይ ፍትሃ ብሄራት፥ ኣብ ብዙሓት ኣብያተ- ፍርዲታት (ዘበናዊ ፍርዲ) ቕድሚ ዳብ ዋና ጕዳይ ኣትዮም ክርክር ምጅማሮም፥ ብዕርቂ ክውድእዎ ምኽርታት ይወሃብ፡፡ ኣብ ቓረባለ ኣብ ትካላት መንግስቲ፣ ‘’መጀመርታ፣ ዕርቂ እንደርታ’’ ድብል ፅሑፋት ብምልጣፍ ባህላዊ ስነ ስርዓት ዕርቂ እንደርታ ኣፍልጦ ብምሃብ ይጥቀሙሉ ምህላዮም መረዳእታታት ይሕብሩ፡፡
ኣቦ ገረባት፥ ትፀዋዕነቶም ዳብ ህዝቢ ድቲ ድወከሎም ከባቢ ዋላ ይዅን ኣካላት መንግስቲ ፀጥታ፥ ጣልቃ ኣእታውነት ላሓወሰ ኾይኑለ፥ ሙሉእ ብሙሉእ ኣብ ተግባር፣ ስራሕ ደንሆ ስርዓት ዕርቂ ይኡ፡፡
ባህላዊ ስነ− ስርዓት ዕርቂ እንደርታ፥ ብውሱን መልክዑ፥ ሃም ና ቓደም ዋላ ኣይሃሉ፥ ኣብ ኻበድቲ ወንጀላት፥ ኣብ ብዙሕ ጉዳይ ጐንፂ፣ ስምምዕነት ድምፍፃም ኣብ ጥቕሚ ደንሆ ስርዓት ይኡ፡፡ 
3.6 ዕርቂ እንደርታ፥ ድዘላቒ ሰላም ትመራፂ ስነ−ስርዓት ዕርቂ ምዃኑ
ዓበይቲ ዓዲ እንደርታ፥ ዋና መልዐሊ ፀገም ጐንፂ ብጥልቀት ብምምርማር፥ ብመን ትልዕሉ፣ መኣዝ ትፈፅሙ፣ ብምንታይ ምኽንያት ትፈፅሙ፣ ብቕንዕና ብትዕግስትይ ነፅሮም ና ምፍላይ ብቕዓትይ ልምድይ እንሀዎም፡፡
ዕርቂ እንደርታ ብምድፍፋን፣ ብተብተብ፣ ብይኹን ይኹን ድፍፀም ስርዓት ተይኾነስ፥ ሰፋሕቲ ዓሞቕቲ ስነ-ስርዓት ዕርቂ ድንሀዎ፥ ብዝርዝር መፈፀሚ ስሪት መሰረት ዘላቒ መፍትሒ ድካምፅእ ዋና መልዓሊ ፀገም ጐንፂ ወይ ደይምስምማዕ እንድሕር ትፈልጡ ጥራሕ ይኡ፥ ድብል ጠንካራ መርገፂ እንሀዎም፡፡
ኣብ ዕርቂ እንደርታ፥ ደይፀረየ ዕርቂ፣ ድትሸፋፈነ ዕርቂ፣ ወገናውነት ዕርቂ ኣይካኣልይ፡፡’’ሓባኢ ቝስሉ፣ ሓባኢ መድሓንቱ’’ ሃም ድበሃል፣’’እታ ትኽክለኛ መልዐልት ጐንፂ ሃም ፀገም ተደይወፅኣ ኣይትነቕፅይ፤ ዋላ ትንኣስ፣ ተዃሳሒ ነገር ምሕዳግ ሓደገኛ ይኡ’’ ዉሎም ይኣምኑ፡፡ ምኽንያቱ፣ ግዘኡ ሓልዩ መዓልቲ ቖፅሩ ክምለስ ስለድኽእል ፡፡  
ጥፍኣተኛ ብድተፈለጠ፥ ሓቀኛ ዕርቂ ድምፍፃም፥ ወሳኒይ ቁልፊ ነገር ብምዃኑይ ጠንካራ ምፅራይ ይገብሩ፡፡ ኣብ መወዳእታ ሓቀኛ፣ ሰላማዊ፣ ትኣማኒ፣ ፍትሓዊይ ሚዛናዊይ ባህላዊ ስነ-ስርዓት ዕርቂ ብምዃኑ፥ ኣብ መላእ እንደርታ ኾነ ትግራይ፥ ብሰፍሑ ድጥቀሙሉ ትመራፂ ስርዓት ዕርቂ ዘላቂ ፍትሒ ክኾን ገዉሩዎ፡፡ ዕርቂ እንደርታ ተተፈፅሙ ብኽልትኡ ወገን (በዳልይ ትበዳልይ) ብሰና ፍቓድ፣ ስምምዕነትይ ምትእምማንይ ስለድግበር፥ ቅሬታ ክፍጠር የኽእልይ፡፡ ‘’ድሕሪ ዕርቂ እንደርታ፣ የለይ ቅሬታ’’ ድበሃልለ ድዚ ይኡ፡፡ 
3.7 ዕርቂ እንደርታ፥ ሃም ና መወዳእታ ውሳነ (ሃም ሰበር) ኾይኑ የገልግል 
ኣብ ኻሊእ ከባቢ፥ ካ ትግራይ ወፃኢ ወይ ካ እንደርታ ወፃኢ ድኾኑ ጕዳያት፣ ኣብ ኸባቢኦም ዕርቂ ገይሮም ደይሰመረሎም (ደይትሰማምዑ)፥ ወይ’’ኣብዚ ክፍታሕ ኣይኽእልይ’’ ድብል እምነት ታሕዲሮም፥ ዓበይቲ ፸ እንደርታ ይርአይዎ (ይፍትሕዎ)፤ እዚ ጕዳይ ካ ዓበይቲ ፸ እንደርታ ወፃኢ ግዜ ምቕታል ተደይኾይኑ፥ ኻልእ ኣይፈትሖይ ብምባል፥ ዳብ እንደርታ መፅኦም፥ ብዕርቂ እንደርታ ክረአ ክዕረቑ ይግበር ነብሩ፡፡
ካብዙሕ ከባቢ፥ ጎንደር ጎጃም፣ ወሎይ ሽዋይ ሓውሱ ዘላቒ፥ ደየዳግም ዕርቂ እንድሕር ደልዮም ዳብ ምድረ-ፍትሒ፣ ርትዒ፥ ዓበይቲ እንደርታ ትጓዕዞም ብምምፃእ ዕርቂ ይፍፅሙ ነብሮም፡፡
ድትወሳሰበ ብጣዕሚ ኻብድ ጕዳይ ጐንፂ (ብዓሌት፣ ጎሳ) ተኾይኑ፥ በቲ ከባቢ ዕርቂ ክፍታሕ ደይኸኣለ ተኾይኑ፥ ዓበይቲ እንደርታ፥ ዳብቲ ጐንፂ ድትፈጠረሉ ቦታ (ዓዲ) ብኣካል ኸይዶም፥ ብፍትሓዊ ውሳነ ትዓርቖም፥ ብድሕረኡ ዳብ ኻሊእ ናምኻድ ዕድሎም ፀቢብ ስለድኾነ፥ ዓበይቲ እንደርታ ብብልሓቶም፣ ፍትሓውነቶም ስለድፍለጡ፥ ሃም ና መወዳእታ ውሳነ ፍርዲ ትሓሲቡ ይፍፀም፡፡ እዚ ድማ ብማሕበረሰብ ‘’ድሕሪ ዕርቂ እንደርታ፣ ዳብ ላዕለዋይ ጎይታ’’ ትብህሉ ይፍለጥ፡፡
3.8 ዕርቂ እንደርታ ሰፍሕ ትፈላጥነት፣ ትቓባልነት፣ ትጠቃምነት እንሀዎ
ይንኣስ ይዕበ፥ ኹሉ ሰብ፤ ኣብ ዓበይቲ ኾነ ኣናእሽተይ ጕዳያት፥ ፍትሒ ተደልዮም፥ ዕርቀ ሰላም ተደልዮም፥ ድምስምማዕ ተደልዮም፥ “ዕርቂ እንደርታ ንግበራ” ድብል፣ ትግራዋይ ብዙሕ ይኡ፡፡ዕርቂ እንደርታ ድበሃል ባህላዊ ስርዓት ዕርቂ ድፈልጥ ትግራዋይ ብዙሕ ይኡ፡፡ ካ ትግራይ ሓሊፉለኣብ ጎረቤት ዓዲታት፥ መዋሰንቲ ብሄራት፥ ዕርቂ እንደርታ ይፍለጥ ይኡ፡፡ ዕርቂ እንደርታ ድዘላቒ ሰላም፣ ድፍትሓዊ ውሳነ ተመራፂ ስለድኾነ፥ ተቐባልነት እንሀዎ፡፡ ዕርቂ እንደርታ፥ ካ መፍትሒ ጐንፂ ሓሊፉ መሰማምዒ፣ መወዓዓሊ፣ መቀራረቢ መሻወጢ ዕዳጋ ኾይኑለ ብሰፊሑ የገልግል፡፡
3.9 ዕርቂ እንደርታ፥ ኹሉ ብዕርያ ብለይ ምሽፍፋን ድዳነየሉ ይኡ
ዕርቂ እንደርታ፥ ና ባዕሉ ስሪታት ድንሀዉዎ ሰፊሕ ስርዓት ይኡ፡፡ ካቶም ስሪታት ሓደ፥ ኣብ ዕርቂ፥ ኹሉ ሰብ ዕርያ ምዃኑ ድኣምንይ ድትግብርይ ምዃኑ ፈልጡ ብድኣተወ ጥራሕ ይኡ፡፡ እዚ፥ መገደዲ ካ ድበሃሉ ሓደ ስሪት ዕርቂ እንደርቶት ይኡ፥’’ተደይኾይኑ ብጣዕሚ ሓደገኛ ውፅእት ካስዕብ ይኽእል’’ ይብሉ ዓ’በይቲ፡፡ 
ኣብ ዕርቂ፥ ሓደ ሰብ ድኽበር፣ ሰብ ተኽቢሩ ጥራሕ ይኡ፡፡ ዳጥፈአ ሰብ፥ ብጥፍኣቱ ልክዕ መምሀሪ ውሳነ ክቕበል ግድን ይኡ፤ ካ ልቡ ኣምኑ ክቕበሎ’ለ እንሀዎ፡፡ ወዲ መስፍን፣ ወዲ ንጉስ፣ ወዲ በዓል ጋዳ ድበሃል ኣፈላላይ የለይ፤ ብዕርያ ሚዛናዊ ፍትሒ፥ ድበዳልይ ትበዳልይ ሓቀኛ ውሳነ ይወሃብ፡፡ ኣብ ስሪት ዕርቂ እንደርታ፥ ሓያል፣ ሃፍታም፣ ጭዋ፣ መስፍን፣ ዓዃይ ኻልእ ድበሃል ፍፁም የለይ፡፡ ‘’ኣብ ዕርቀ ሰነያ፥ ኹሉ ዕርያ’’ ድበሃል ለ ድዚ ይኡ፡፡ “ኣብ ዕርቂ 70 እንደርታ፥ የለይ ጐይታ” ለ ይበሃል ይኡ፡፡
ኣብ ዕርቂ እንደርታ ኻልእ ወሳኒ ነገር፥ ሓቅነት ይኡ፡፡ ኣብ ስነ-ስርዓት ዕርቂ ምሽፍፋን ድበሃል ነገር የለይ፡፡ ምኽንያቱ፥ ሓቂ ተትሸፍና ኣብቲ ዕርቂ ትኣማንነትይ ፍትሓውነትይ ስለዳጕድል ዘላቂ መፍትሒ ክመፅእ ኣይኽእልይ፡፡   ኣብ ዕርቂ፥ ሕሾት ፅያፍ (ነውሪ) ይኣ፡፡ ‘’ሓቂ ፅዋ፥ ምሳሕ አቦይዝጊ’’ ድብሃል ለ ብፈሪሃ እግዚአብሄር፣ ሓቀኛ ውሳነ ይወሃብ ድምባል ይኡ፡፡ 
3.10 ኣቦ ገረብ (ቀወምቲ ሸምገልቲ ወሰን)
ኣብ ዕርቂ እንደርታ፥ ኣቦ ገረብ ድበሃሉ፥ ብህዝቢ ድምረፁ፥ ቀወምቲ ሸምገልቲ (ዓበይቲ ዓዲ) እንሀዩ ፡፡ ኣቦ ገረባት፥ መብዛሕትኡ ምስ ዓሌት ወይ ብሄር፥ ብወሰን ሕዛእቲ፥ ብማይ ወዘተ. ድልዓሉ ጐንፂታት፥ ብምርድዳእ ዳሰማምዑ፣ ድዓርቁ፥ ተወከልቲ ይኦም፡፡ እዞም ትመረፅቲ፥ ዓበይቲ ዓዲ፥ ትወለድቲ፣ ትፈለጥቲ፣ ትሰማዕቲ፣ ትኣመንቲ፣ ብስነ ምግባሮም ሓቅነቶም ድትመስከረሎም፣ ናቲ ከባቢ ኣቀማምጣ፣ ኣመፃፅኣ ሕድሕድ ታርክ ኣፀብቖም ድፈልጡ ይኦም፡፡
ኣካል ዕርቂ እንደርታ ድኾነ ኣቦ ገረብ ድበሃል ስነ-ስርዓት ዕርቂ፥ ኣብ መዋሰንቲ ብሄራት፣ ወሰን ግዝኣት፣ ኣብ ውሽጢ ሓደ ጣብያ ወይ ወረዳ ድፍጠሩ ጐንፅታት፥ ፍቱን መሳርሒ ሰላም ይኡ፡፡ ኣጀማምራ ኣቦ ገረብ፥ ተንኣሰ ኣብ ከባቢ 16 ክ/ዘመን ምስ እንደርታ ድዋሰኑ ብሄረሰብ ዶብዓ (ድጠፍኡ) ድበሃሉ ዓመፅቲ፣ ምስ ና ምስፍሕፋሕ ብሄረሰብ ኦሮሞ ጋላ-ጉቶ ድበሃል ወራር፥ ምስ መልዐሊኦም ጫፍ ቃይሕ ባሕሪ ምዃኖም ድፍለጡ- ብሄር ዓፋር ኦሞለ ድበሃሉ ጎሳ ትድሓሕዙ ድተፈጠረ ይኡ፥ ትውህሉ ድእመነሉ መእለይ ጐንፂ ባህላዊ ስርዓት ይኡ፡፡ 
ኣቦ ገረብ ኣጀማምርኡ ኾነ ብስፍሓት ድፍለጠሉ ከባቢ፥ ኣብ እንደርታ ዋላ ተኾነ፥ ኣብ ትግራይ፥ ምስ ብሄረሰብ ዓፋር ድዋሰና ከባቢታት ኹለን ዞባ ደቡብ፣ ደቡብ ምብራቕይ ምብራቕይ ክሻዕ ኸዚ ድትግበር፥ ስነ-ስርዓት ዕርቂ መእለይ ጐንፂ ይኡ፡፡ ስርዓት ኣቦ ገረብ፥ ና ባዕሉ ባህላዊ ስሪታት ድንሀዉዎ፥ ብመንግስቲ ኾነ ብኹሉ ወገን ማሕበረሰብ ድእመነሉ፥ ትደላይ፣ ውፅእታዊ፥ ብሉፅ ተሞክሮ፥ ባህላዊ ስነ-ስርዓት መእለይ ጐንፂ ይኡ፡፡
3.11 ዕርቂ እንደርታ፥ ጐዳእቲ ልምድታት የወግድ
ዓ’በይቲ እንደርታ፥ ድሕብረተሰብይ፣ ድከባቢይ ደይጠቅም ጎዳእቲ ባህላዊ ልምድታትለ ብዕርቂ ያወግዱ ይኦም ፡፡ ኣብነታት ድምጥቃስ፡-
ብዘበን ራእሲ ወልደ ስላሰ፥ በደል ሰራሕተኛታት ብምስማዕይ ብምዕዛብይ፥ ዓ’በይቲ ዓዲ ትኣክቦም ድሕሪ ምምኻር፣ መእመኒ ምኽንያት ኣቕርቦም፤ ሰብ፣ ሰብ ስለድኾነ ንግዲ ባርያ ድበሃል ኣብ ትግራይ ክቓሪ ገውሮም፡፡
ደጕዖቶት ትግራይ፥ ምስ ቆሎቶት ዓፋር ድብዙሕ ዘበን ድነበረ ባህላዊ ወራር ጋዝ ላትብሃለ ድፍለጥ፥ ካ ጥፍኣት ወፃኢ ሓደ ትጠቃሚ ኣካል ሃምደየለ ብምፍላጥ፥ ኣቦ ጋዛት ምስ ኣቦ ገረባት ካ ኽልትኡ ወገን (ዓፈር ምስ ተጋሩ) ብምዃን፥ ኣብ 1934 ዓ.ም፥ 1ይ ዋዕላ ወየንቲ፥ ኣብ ገረብ ደልገና ድሓዋሩ ክቓሪ ወስኖም ኣጥፊኦሞ ይኦም፡፡’’ሳላ ዕርቂ እንደርታ፣ ብሰብ የለይ ሓንታ’’ ድተብሃለለ ድዚ ይኡ፡፡
3.12 ዕርቂ እንደርታ ድኹሉ መደብ ማሕበረሰብ ያገልግል
ዕርቂ እንደርታ፥ ድኹሉ ፍጡር ወዲ ሰብ፥ ብለይ ምንም ኣፈላላይ መደብ ወይ ስልጣን (መዃንንቲ፣ መሳፍንቲ፣ በዓልጋዳ ወዘተ.) ብዕርያ ዳገልግል ስርዓት ይኡ፡፡ ኣብቲ ዕርቂ ስነ- ስርዓት፥ ነገስታት ኾኑ መኳንንቲ፥ ኣካል እቲ ዕርቂ ኾይኖምለ ብስርዓት ይሳተፉ ይኦም፡፡ 
ጥፍኣተኛ ወይ ጐንፂ እንተሃልዩ፥ ኹሉ ሰብ ኽብሩይ ስልጣኑይ ሓድጉ ብዕርያ ድዕርቂ እንደርታ ኽብሪ ይህብ፥ ውሳነ ያኽብር የተግብር፡፡ “ኣብ ዕርቂ 70 እንደርታ፥ የለይ ጐይታ” ድተብሃለ ለ ድዚ ድምምልካት ይኡ፡፡
3.13  ዕርቂ እንደርታ ስሪታት (ሕገ-ልቦና) እንሀውዎ 
ዕርቂ እንደርታ፥ ኣብ ድኾነ ይዅን ዕርቂ ወይ ስምምዕነት ሃም ዳግነኻ፣ ኣብ ድላይኻ ድፍፀም ደይኾነስ፥ ብፅሑፍ ደይሰፈሩ (ሕገ-ልቦና) ስሩዕ ስሪታት ድንሀዎ ባህላዊ ስርዓት ይኡ፡፡ ካዞም ስሪታት፡-


* ስሪት መቕፅዒ ካሕሳ  
* ስሪት አቦ ገረብ 
* ስሪት ሕዛእቲ 
* ስሪት ሕጊ እንዳማ ሰላማ 
* ስሪት ስነ- ምግባር ዕርቂ 
* ስሪት፥ ክሕለዉ ድግበኦም ሚስጢራት ግለ - ሰብ ና ምሕላው ግዴታ፥ ድብልን
ሽምግልና ዳግም ድምንታይ ይረአ፣ ብሃመይ ይረአ ድብል ስሪትለ እንሀዎ፡፡ ካዚ ብተወሳኺ፥ 
ኣብ ዕርቂ ድሳተፉ ኣካላት፥ ምስቱ ዓይነት ጐንፂ ደይፃባእ ስለ ድኾነ፥ ዕርቂ ብተብተብ፣ ብድብስብስ፣ ብትእዛዝ ወይ ተፅዕኖ ድኾነ ኣካል ፍፁም ኽልኽል ብምዃኑ ዕርቂ ቕድሚ ምጅማሩ፥ በዳሊ በደሉ ኣምኑ ካ ውሽጡ ትፀፅቱ (ትናሲሑ) ምዃኑ ብድትፈለጠ ጥራሕ ክኾን እንሀዎ ድብሉ ስሪታት ወዘተ. ይኦም፡፡
3.14 ፆታ፣ ዕድመ፣ እምነትይ ስልጣንይ ዓረቕቲ (ሸምገልቲ) 
ኣብ ዕርቂ እንደርታ፥ ኹሉ መደብ ማሕበረሰብ ብብደረጃኡ፥ ዓይነት ኽብደት ጐንፂ ወይ ስምምዕነት ዋላ ይፈላለ፥ ብዓቕሙ ኣብ ዕርቂ ይሳተፍ፡፡ ድምሳለ፦
ኣደታት (ኣንሽቲ) እንደርታ፥ ኣብ ዕርቂ ብምስታፍ ይዓርቃ ይአን፡፡ ኾይኑ ግና ኣብ ኣቦ ገረባት፣ ኣብ ትኩስ ቕትለት ነብሲ፣ ርሑቕ ዓዲ ዳብ ድኽየዶ ቦታ ኸይደን ኣይሳተፋይ፡፡
ካ ብጣዕሚ ቓልል ክሻዕ ኸብድ ጐንፂ፥ እቶም ዓረቕቲ፥ ካ ህፃናት (መሓዙት) ክሻዕ ዓበይቲ ዓዲ (ሽማግለታት)፣ አቦ ገረባት ክኾኑ ይኽእሉ፡፡
ኣብ ስነ-ስርዓት ዕርቂ ኣፈላላይ ሃይማኖት የለይ፡፡ ድትመረፀ ተኾይኑ፣ ቕንዕና ድንሀዎ፣ ኽእለትይ ድሌትይ ድንሀዎ ተኾይኑ ክሳተፍ ይኽእል፡፡ ኣመሓደርቲ (መሳፍንቲ)፣ ሽሞኛታት ወይ ነገስታት ተኾኑለ፥ ኣብ ውሱን ስነ- ስርዓት ዕርቂ ይሳተፉ፣ ይዕዘቡ፣ ክዓርቁለ ይኽእሉ፡፡
3.15 ጥቕምታት ዕርቂ (ረብሓ) 
ካ ዕርቂ፥ ኹልሻዕ ትጠቃሚ፣ ትረባሒ ተኾነ ድኣ ድጕዳእ ዋላ ሓደ ኣካል ወይ ግለ ሰብ፣ ጕጅለ ኾነ ማሕበረሰብ የለይ፡፡ ዕርቂ፥ ካ ግለ ሰብ ጀምሩ ክሻዕ መንግስቲ፥ ብዙሓት ጥቕምታት እንሀዉዎ፡፡ ካቶም ጥቕምታት (ረብሓታት) ድምግላፅ፡-
ሀ. ኢኮኖምያዊ (ስነ- ቑጠባዊ) 
ትጓነፅቲ፥ ድመማኸርቲ፣ ድጠበቓ፣ ድዋጋ መኪና (Transport) ፣ ድምግቢ፣ መዕረፊ ወይ መሕደሪ (ዓራት) ፣ ድመሰኻኽር ድኽፈል ኣበል ድወፅእ ድነበረ ገንዘብ ኹሉ ይድሕን፡፡ ድትረጋገዐ ንሮ ይህልወካ።ኢኮኖምያዊ ዓቕሚ ግለ ሰብ ይዕብይ፥ ብተዘዋዋሪ ዓቕሚ እታ ሃገር ይዓብይ ፡፡ ስለዚ፥ ዕርቂ ኢኮኖምያዊ ዓቕሚ ይፈጥር ማለት ይኡ፡፡
ለ. ግዜኻ ብኣግባቡ ንኽትጥቀም
ዜጋታት ንሮ ድምሽናፍ፣ ድምልዋጥ፣ ኣብ ስራሕ፣ ኣብ ልምዓት፣ዳሕልፍዎ ግዜ፥ ኣብ ክርክር፣ ኣብ መንገዲ፣ ኣብ ቤት ፍርዲ (ብዙሓት ቘፀሮታት) ምልልሳት ዳጥፍኡዎ ግዜ ክቓሪ ይገብር፡፡ ስለዚ፥ ኣፈላላዮም ብዕርቂ ተወድኦም፥ ወርቃዊ ግዜኦም ኣብ ልምዓታዊ ስራሕቲ ያሕልፍዎለዉ ማለት ይኡ፡፡
ሐ. ስነ-ኣእምሮኣዊ ዕረፍቲ
ድመናሓንሕትኻ ድምስዓር ኣብ ድትገብሮ ፃዕርታት፥ ወግሐ ፀብሐ ድትገብሮም ምድላዋት መልሲ ትህብለኻ ድከይትሰሓሓት፣ስምዒታዊ ድከይትኾን ኣብ ድትገብሮም ጥንቃቐታት ድፍጠር ሓሳብ፣ ጭንቀት፣ ና ስነ ኣእምሮ ምርባሽ ነፃ ብምግባር ዕረፍቲ ይህብ፡፡
መ. ሰላም ግለ ሰብ ኾነ ከባቢ ይሕሎ
ግለ ሰብ ሰላም ተኾይኑይ ተሃልዪዎይ፣ ድተረገጋገዐ ንሮ ስለድነብር ኸባቢኡ ያረጋግዕ ይሕልው፡፡ 
መ. ማሕበረሰባዊ ምትእስሳር የጠናኽር
ጐንፂታት ብዕርቂ ተትፈትሖም፥ ምስ ጎረቤት፣ ምስ ኸባቢ፣ ምስ ብሄራት ኹሉ ሰላም ስለድፍጠር፥ ማሕበራዊ ምትሕብባር፣ ምትሕስሳብ ፍቕሪ ያጠናኽር የታኣሳስር፡፡
ረ. ፍልፍል ሓድነት፣ ድሕንነት ህዝቢ ይኾን
ዕርቀ ሰላም ተሃልዩ፥ ፍቕሪ ሰነያ ይነግስ፣ ሓድነት ህዝብታት ይረጋገፅ፡፡ ብብድንሀዉዎ ጐንፅታት ብምውጋድ ድሕንነት ሓባር ኣብ ምርግጋፅ ዓብይ ግድ እንሀዎ ፡፡
ሰ. ፍልፍል ዘላቒ ሰላም ይኡ
ኹሎም ስምዕታት፣ ቅሬታታት፣ ጐንፅታት ብፍትሓዊ መንገዲ፣ ብዕርያ፣ ብዕርቂ እንድሕር ትፈቲሖም፥ ድፍጠር ኩርኳሕ ስለደይህልይ ዘላቂ መፍትሒ፣ ሰላም ክሕሉ ይገብር፡፡ ካዚ ብተወሳኺ፥ ሰባት ዕርቂ ኣብ ዓዶም፥ ብቓረባ፣ ብነፃ፣ ኣብ ድምችው ቦታይ ዕለትይ ይካየድ፡፡ ዕርቂ ኣብ ቓረባኦም፣ ስራሕ ብደይጐድእ ኣብ ድምችዎም ዕለት፥ ኣብ በዓላት ይካየድ፣ ኣብ ድመረፅዎ ሰዓትይ ዕለትይ ትረጋግዖም ይፍፅሙ፡፡
ሸ. ዕርቂ እንደርታ ድኽልተ ዕርያ ምዃኑ
ብዕርቂ ተትፈቲሑ ኣብ ሞንጎ ሰባት፣ ጕጅለ፣ ዓሌት፣ ብሄር ምንም ዓይነት ቅሬታ፣ ምጥርጣር፣ ፍርሒ የለይ፡፡ ብዕርቂ ድወሃብ ውሳነ በዳልይ ትበዳልይ ብዕርያ ይቕበልዎ ብደስታለ ይትግብርዎ፡፡
3.16 ኸይዲ ኣፈፃፅማ ስነ-ስርዓት ዕርቂ እንደርታ ኣብ ጐንፂ
ተ.ቁ
	ኸይዲ ተግባር
	ዝርዝር ተግባራት
	1
	መልዐሊ ሽምግልና ይህሉ


	ጐይቒ/ጐንፂ (በዳልይ ትበዳሊ) ይህልዉ
ጥቆማ ወይ ሓታቲ ዕርቂ ይህልው 
ድልውነት ዕርቂ፣ ካ ልቡ ምንስሑ፣ ምፅፃቱ ይረጋገፅ
	2
	መልዐሊ ጐንፂ ይልለ
	ዅነታት ጐንፂ ፅንዓት (ምፅራይ) ይግበር
ማሕበራዊ፡- ብፍላጥ፣ ብለይፍላጥ፤ ቓልል፣ ኻብድ ጐንፂ
ስነ-ቝጠባዊ (ኢኮኖምያዊ)፡- ብጥቕሚ፣ ሸፈጥ ወዘተ.
ስነ-ምምሕዳራዊ (ፖለቲካዊ)፣ ስልጣን፣ ግዝኣት ምስፋሕ
	3
	ዓይነት ጎንፂ ይፍለጥ


	ቕድሚ ኹሉ ዅነታት ጐንፂ ይፍለ 
ርሑስ ደም (ግዜ ለይህብ) ድንገተኛ፣ ብገርሂ
ንቑፅ ደም (ህድእ ብልኻ ድግበር)፣ ሕዱር ፅልኢ፣ ብጕርሒ
ብትልሚ ድተፈፀመ ተኾይኑ
	4
	ሸምገልቲ፣ መዓልቲ፣ ቦታይ ዕለትይ ይምረፅ
	ሸምገልቲ ድመኽሩሉ ቘፀሮ ይተሓዝ 
ዓበይቲ ዓዲ(ሽማግለታት ይፅወዩ)፣ ይምረፁ
መሰኻኽር (እማኝ) ተሃልዮም ይፅዉዑ
ሸምገልቲ ምስ ተሸምገልቲ፣ ምስ ቤተሰብ ይፅውዑ
 ቦታይ ዕለትይ ዕርቂ የቝረፅ
	5
	ምኽሪ ዓበይቲ ዓዲ


	ዓ’በይቲ ዓዲ (ወለዲ)
ፅያፍነት ክሕደት፣ ሕሾት፣ ብሰማይን ብምድሪን ሓጥያት ምዃኑ የምህሩ
ጥቕሚ ዕርቂ፣ ጕድኣት ፅልኢ፣ ጐንፂ ብዝርዝር የረድኡ 
ፀያፍነት ፅልኢ ብባህሊ፣ ማሕበረሰብ፣ ብሃይማኖት ይግለፅ 
ታሪኻት ዕርቂ ካ መፅሓፍ ቅዱስ፣ ካ ለጋጠመ ይውጋዕ
ዓበይቲ ዓዲ፣ መራሕቲ ሃይማኖት ይምርቑ


	6
	ቃል ምሃብ 


	ልሊበይኖም ይጥየቑ የረድኡ 
በዳሊ ምፅፃቱ፣ ካ ልቢ ይቕረ በሉለይ ኢሉ በደሉ ይኣምን
ዝርዝር ኣፈፃፅማ ምስ ምኽንያቱ የቕምጥ (የረድእ)
ተበዳሊ ድበፀሖ በደል ይገልፅ
ዝርዝር ኣፈፃፅማ ምስ ምኽንያቱ የቕምጥ (የረድእ)
መሰኻኽር ድረኣይዎ፣ ድሰምዕዎ ይፀዉዩ
	7
	ውሳነ (ፍርዲ)
	ድሕሪ ምፅራይ፣ ብድሃብዎ ቃል፣ ብምስክርነት መሰረት ኣገናዚቦም ብዓበይቲ ዓዲ ብጥበብ፡-
በደለኛ ይፍለ
ውሳነ ይዓርፍ
ውሳነ ይፀድቕ
ካሕሳ ውሳነ ይወሃብ 
	8
	ካሕሳ (ቕፅዓት)


	ኣብ ውሳነ ካሕሳ
ወሓስ የቕርብ
መኽፈሊ (መዕደይ ግዜ ይወሃብ)
ዓይነት፣ መጠን ካሕሳ ይትመን
ፀገም፣ ቅሬታ ተሃልይዎ ይስማዕ ይረአየሉ
ካሕሳ ኣብ ምኽፋል
ምሳሕ ደስኣ (ምሳሕ ሽማግለ)
ምሳሕ ምድሪ
ምሳሕ መስቀል
ንብረት፣ ገንዘብ፣ እንስሳ፣ ግዜ፣ ጕልበት፣ እገዳ ቦታ፣ ውስብቲ
	9
	ዕርቂ ይፍፀም (ይትረፍ ይበሃል)


	ኣብ ቕድሚ ህዝቢ ይቕረ ይቕረ ይበሃሃሉ
ይሰዓዓሙ (ሰላምታ ይለዋወጡ)
በዳሊ፡- ኣብ ቕድሚ ሽማግለ
ቘፅሊ ኣብ ማእገሩ ፀይሩ ድንን ኢሉ ’’ኣበስኩ፣ በዲለ ይአ ይቕረ በለለይ፣ ስሑት መዓልቲ ውዒለ ሰይጣን ውዑሉኒ፣ ምእንተ ኣማልክቲ ይቕረ በለኒ’’ ይብል 
ተበዳሊ፡-ካ እንግድዕኡ እቲ ቘፅሊ ኣልዕሉ 
’’ካ ልበይ ምእንተ መላእክቲ ይቕረ ብለ ይአ’’ ይብል፤ እቲ በደል ’’ናኽልትኦም ይኡ’’ ትብህሉ ተትወስኑ ድማ ኽልትኦም ብቢዕፃ ይቕር ይበሃሃሉ ማለት ይኡ
	10
	ተግሳፅ (ምኽሪ)


	ዓበይቲ ዓዲ (መራሕቲ ሃይማኖት) መዕፀዊ ዕርቂ የምህሩ 
’’ሃም ማይይ ፀባይ ይደምብርኹም’’ ተብህሉ ይምረቕ 
ምስገና ልሸምገልቲ
ምስገና ድቤተሰብ ኽልተ ወገን
ምስገና ድተዓረቕቲ (ተጓነፅቲ) 
ምስገና ድፈጣሪ ይግበር
ምሳሕ ደስኣ (እንግዶት) ይቐርብ 
ሓጎስ ደስታ ይወርድ   
	11
	ኣፈፃፅማ 


	ክትትል ይግበር
ወሓስ ድኾኑ ኣፈፃፅማ የፍልጡ
ድኾነ ፀገም ተሃልዩ የፍልጡ
ዅነታት ኣፈፃፅማ ፀብፃብ የቕርቡ  
ምስገና ይቐርብ 
	12
	ውፅኢት ዕርቂ (ረብሓ)
	ፍቕረ ሰነያ ይነግስ
ድተረጋገዐ ናብራ ይህሉ
ሰላም ከባቢ ይሕሎ
ምሕዝነት ከባቢ 
ድሕንነት ከባቢ ፣ ሓድነት ይጥንክር
ጠንካራ ማሕበራዊ ምትእስሳር ይፈጥር
ሰባት ኣብ ምልማዕ፣ ዕብየት ይዋፈሩ
ግዜኦም፣ ገንዘቦም ይቝጥቡ፥ ኣብ ጥቕሚ የውዕሉ
	

3.17 ዕርቂ እንደርታ፥ ካ ዕርቂ ጐንፂ ወፃኢ፥ ሰፊሕ ግልጋሎት ምህላዉ፡-
መሰማምዒ፣ መምኸሪ፣ መወገዲ ፀገማት ማሕበረሰብ ኰይኑ የገልግል
ተ.ቁ
	ብዕርቂ እንደርታ ልረአዩ
	ዝርዝር ዕርቂ ወይ መሰማምዒ
	1
	ኣብ ማሕበራዊ ጕዳያት


	ኣብ ስምምዕነት፣ ውዕል ስራሕይ መስርሕይ
ኣብ ምክልኻል ጐንፂ(ቕድሚ ጐንፂ)
ኣብ ፍትሕ ሓዳር
ለይተሓሰበ ፀገም ድበፅሖም ክፋል ማሕበረሰብ ድሕገዝ፣ ጉሳ (ዝርያ)
ጐዳእቲ ባህሊ የወግዱ (ንግዲ ባርያ፣ ወራር ጋዝ)
	2
	ስነ-ቝጠባዊ (ኢኮኖምያዊ) 
	ኣብ ዕዳጋ መስማምዒ
ኣብ ኣከፋፍላ ስርዓት ግብሪ
ኣከፋፍላ ዕዳ (ልቓሕ) 
	3
	ስነ-ምምሕደራዊ (ፖለቲካዊ) 


	ዓ’በይቲ ሃገራዊ ጕዳያት ይመክር ይውስን
ድሕንነት ህዝብይ ዓዲይ ይከታተል
ሕቶ ህዝቢ ድገዛኢ መደብ የቕርብ 
ስሪት ስርዓት ምሕደራ የውፅእ
	4
	ጠበቓ ማሕበረሰብ ኾይኑ ሰብኣዊ መሰል የኽብር
	ብዕርያነት ደቂ ሰብ ይአምን ይትግብር 
ብዕርያነት እምነት የረጋግፅ ይትግብር
መሰል ህፃናት፣ ድዅማት የኽብር
ጎዳእቲ ባህልታት የወግድ
ስነ-ቝጠባዊ ዓቕሚ ለይብሎም ኣዶታትይ ህፃናትይ ይሕግዝ
	

4.  መጠቓለልይ ለበዋይ
1.4 መጠቓለሊ
ዕርቂ እንደርታ ክስነድ፥ ክዕቀብ፥ ብሰፍሑ ክትግበር ድግበኦ፥ ክሻዕ ኸዚ ብኣግባቡ ኣብ ጥቕሚ ደይውዓለ፥ ሃገር በቈል ባህላዊ ስርዓት ዕርቂይ ፍትሕይ ይኡ፡፡ ዕርቂ እንደርታ፥ ጥንታዊ ባህላዊ ስነ- ስርዓት ዕርቂ ኾይኑ፥ ክሻዕ ኸዚ ኣብ ኣግልግሎት ምፅንሑ፥ ስርዓት ትደላይነት፣ ፍትሓውነት፣ ትኣማንነት፣ ትፈላጥነት፣ ዋሕስ ዘላቒ ሰላም፣ ድኹሉ መደብ ማሕበረሰብ ዳገልግል፣ ማሕበረሰብ ደታኣሳስር፣ ዓምዲ ድሕንነትይ ሓድነትይ ዓብይ ትካል ፍትሒ ይኡ፡፡
ኣብ ትግራይ ኾነ ኣብ ሃገርና፥ ብብኸባቢኡ ና ባዕሉ ባህላዊ ስርዓታት ዕርቂ ዋላ ይሃልዉ፥ ዕርቂ እንደርታ ግና ብፍላይ ኣብ ትግራይ ብሰፍሑ ድፍለጥይ ኣብ ጥቕሚ ድወዓለይ ስነ- ስርዓት ዕርቂ ይኡ፡፡
ዕርቂ እንደርታ፥ ሰፍሕ ምስ ምዃኑ ትድሓሕዙ፥ ካ ጐንፂ ወፃኢ ክሻዕ ኣብ ማሕበራዊ ውዕላት (ስምምዓት)፣ ኣብ ፖለቲካዊ መሰል ወዲ ሰብ ብምእታው፥ ምስ ጥንታዊ ስሪታቱ መሰማምዒ፣ መማኸሪ ስርዓት ኾይኑለ ያገልግል፡፡
ዕርቂ እንደርታ ድኽልተ ማለት፥ ድድፍጠር ጐንፂ ወይ ደይምስምማዕ ድኽልትኦም ብዕርያ ዳሰማምዕ፣ ድወሃብ ውሳነ ኽልትኡ ብወገን እንድሕር ኣምኑሉ ብደስታ ድቕበልዎይ ድትግብርዎይ ፍትሓዊ ውሳነ ባህላዊ ስነ-ስርዓት ይኡ፡፡
ባህላዊ ስነ ስርዓት ዕርቂ እንደርታ ምስ ሃይማኖታዊ ስነ-ምግባር ድተኣሳሰረ፤ መሰረት ዘመናዊ ሕጊ፣ ሓደ ሚዛናዊ ዓብይ ትካል መማረፂ ፍትሒ ምዃኑ ይእመን፡፡ ዕርቂ እንደርታ ኣብ ድንሀናዮ ዘመናዊ ስርዓት፥ ኣካላትፍትሒ ፣ ኣብያተ ትምህርቲ ሕጊ (ዩኒቨርሲቲ፣ ኮሌጃት) ሃም ዓብይ ፍልፍል ክጥቀማሉ ድኽእል ስርዓት ይኡ፡፡
ኣብ ሃገርና ኾነ ክልልና ብዙሓት ፀጋታት ባህላዊ ስርዓታት ብምፍላጥ ኾነ ብደይምፍላጥ ድጠፍኡይ ኣብ መንገዲ ምጥፋእ ድንሀዉይ ብዙሓት ይኦም፡፡ እዞም ነውሕ ታርኽይ ዕድመይ ድንሀዎም ባህላዊ ስርዓታት መንግስቲ ኾነ ማሕበረሰብ ብኣግባቡ ክድሓዙ፣ ክትግበሩ ይግባእ፡፡ እዞም ሃገር በቈል ባህላዊ ስርዓታት ፀጋታትና ጥራሕ ድይኾኑስ መሰረት መግለፂ መንነትና ብምዃኖም ብሰፊሑ ተሰኒዶም ክድሓዙ ብምግባር ድተርኣዩ ክፍተታት ብምዕራይ፣ ምስ ዘመናዊ ሕጊ ብምዝማድ፣ ብምጥዕዓም፥ ዉፅኢታዊ ስራሕ ክስራሕ ይግባእ፡፡ ፀሓፍቲ ተመራመርቲ ታርኽይ ባህልይ፥ ኣብ ባህላዊ ስነ-ስርዓት ዕርቂ እንደርታ ሃምመልዓሊ ትጠቒሞም መፅናዕቶም ብምስፋሕ ክሰርሑ ይግባእ፡፡ በዚ ዝርዝር መፅናዕቲ ሓደ ዓብይ ባህላዊ ፍትሒ፣ ዕርቂ ስነ-ስርዓት ክፍጠር ምግባር ድከኣል ምዃኑ ብግልፂ ዳርአየ ምርምር ይኡ፡፡ 
እዚ ስርዓት፥ ምስ ዘመናዊ ሕጊ ብድንሀዎ ድቃረበ ዝምድና፥ ድመንግስቲ፣ ድማሕበረሰብ፣ ድከባቢ፣ ድግለ ሰባት፣ ኣብ ኢኮኖምያዊ፣ ማሕበራዊ፣ ፖለቲካዊ ብድህዎ ሰፍሕ ኣገልግሎት ዳምፅኦ ኣዎንታዊ ዘላቒ ፍሕትይ ሰላምይ፥ ብኹሉ ትመራፂ ስርዓት ይኡ፡፡ ዕርቂ እንደርታ፥ ረብሓታት ሓድነት፣ ድሕንነት፣ ዘላቒ ሰላም ሓውሱ ስለድንሀዎ ብኣግባቡ ትዓቂቡ፣ ኣፍልጦ ኣብ ምሃብ ክስራሕ እንሀዎ፡፡ እዚ ባህላዊ ስርዓት ዕርቂ ድክዓቢ፣ ባህላዊ ድሕዝቶኡ ሕዙ ክቕፅል፣ ክስነድ፣ ክዕቀብ፣ ካ ወለዶ ዳብ ወለዶ ክመሓላለፍ ድምግባር ተትደልዩ፥ ተግባራዊ ድጋፍ ፣ መዳርግቲ ኣካላት ያድሊ፡፡


4.2 ለበዋ


እዚ ባህላዊ ስነ-ስርዓት ዕርቂ፥ ባህላዊ ድሕዝቶኦም፣ ትኣማንነቶም ናምንካይ ተርእዮታት ብምህላዉ፣ ድምልከቶ ኣካል ኹሉ ንብረት፣ ቕርሲ ማሕበረሰብ ስለድኾነ ባህለዊ መማረፂ ስርዓት ፍትሒ ኾይኑ ድክቕፅል ፉሉይ ጠመተ ያድልዮ፡፡ብባህልይ ቱሪዝምይ ኣብ ደይድህሰሱ ሓድግታት ትመዝጊቡ፣ ትዓቅቡ፣ ትሰንዱ ካ ወለዶ ዳብ ወለዶ ድመሓላለፈሉ መንገዲ ክፍጠር እንሀዎ፡፡
እዞም ፀጋታት ጥንታዊ ባህላዊ ስርዓታት ጎሊሆም ድክወፁ፥ ኹሉ ምሁር፣ ሰብ ሃፍቲ፣ ትመራመርቲ ታርክ፣ ባህልይ ቱሪዝምይ፣ የኒቨርሲቲታት፣ ማሕበረሰብ እንደርታ ትግራይ፣ ዓበይቲ ዓዲ፣ ኣቦ ገረባት፣ መሓውራት ፍትሒይ ሚድያታትይ ትዋዲዶም፣ ትሓጋጊዞም፣ እቲ ሓዱሽ ወለዶ ክጭብጦም ድምግባር ካ ብፅሑፍ ምስናድ ብትወሳኺ፥ ብሰብ ሞያ ጥበብ፣ ብሚድያታት (ብሬድዮታት፣ ብቴሌቪዥን)፣ ብስሩዕ ትተሊሙ ክስራሕ ተኽእሉ ባህላዊ ድሕዝቶኡ፣ ስሪታቱ ሕዙ ክቕፅል፣ ክዓቢ ድኽእለሉ ዕድል ብጣዕሚ ሰፍሕ ምዃኑ ግልፂ ይኡ፡፡ካ ዘመናዊ ሕጊ ወፃኢ፥ ሓደ መማረፂ ፍትሒ  ኾይኑ ድካገልግል፥ ድክህብ ተድጠናኸር ጥንታዊ ባህላዊ ና ዕርቂ ስነ ስርዓቱ ብስርዓት ትሰንዱ ኣገልግሎት ድክህብ ምግባር ባህላዊ ድሕዝቶኡ ተደይለቐቐ ካ ውልድ ወለዶ ድክመሓላለፍ ክዕቀብ ተድግበር ብሉፅ ተሞክሮ ስነ- ስርዓት ዕርቂ ኰይኑ ድኻድኦት ከባቢታት ሃገርናይ ዓለምናይ ድምፍላጥ 
ድና ሃገርና/ ክልልና ኣብ ልምዓት ቱሪዝም ፍልፍል እቶት ድምዕባይኣብ ና ውሽጢ ሃገር በቈል ባህላዊ ስነ-ስርዓት ዕርቂ ብውፅኢታውነቱ ብዋናነት ክግለፅ ባህላዊ ስርዓታት ውሽጢ ዓዲ ኣብ ስርዓተ ትምህርቲ ክካተት ተድግበር፡፡ ካዚ ብተወሳኺ፥ኣብ ኹለን ትካላት ፍትሕይ ፀጥታይ መምሃሪ መሳርሒ ድክኾን ተድግበር ኣብ ና ውሽጢ ዓዲ ስርዓተ ትምህርቲ ዩኒቨርሲቲታት ፣ ኮሌጃት ብክፍሊ ሕጊ ክድሓዝ ኣብ ሃገርና ይኹን ዓለምና ብሉፅ፣ ጥንታዊ፣ ውፅኢታዊ ባህላዊ ስነ-ስርዓት ዕርቂ ምዃኑ ክረጋገፅ ይግባእ።
ብድበለፀ ብሰፊሑ ትወሰኽቲ ሳይንሳዊ መፅናዕቲታት ብምግባር መልዓሊ ምርምራት ክኾን ተድግበር፥
ብሰብ ሞያ ጥበብ፣ ብሚድያታት (ብሬድዮታት፣ ብቴሌቪዥን) ፣ ብስሩዕ ትተልሙ ክስራሕ ትኹረት ክወሃቦ ይግባእ፡፡ 


መዋኽስቲ ድርሳናት








________________
[1] ኣብ ሚኒስቴር ሓለዋ ጥዕና፣በዓል ሞያ ጥዕና (BSc, MSc)
ካ ምድላው ሕትመት ደንሆ  መፅሓፍ ተቘንጢሩ ድተወሰደ