ያቐንየለይ!
እግዚሃር ይመስገን።
ወላዲተይ ኣሰፉ ሓዱሽ ሃይሉ፤ ኽበርለይ ንበርለይ። ዕድመይ ጥዕናይ ይሃበለይ። ካመጀመርታ ጀምሩ ክሻዕ ኸዚ ፍቕሩ ደይተፈለየኒ ወላድአይ ገብረእግዚሃር ምሩፅ ወልዱ፤ ያቐንየለይ። ዕድመይ ጥዕናይ ይሃበለይ። ንኡሽተይ ሓፍተይ ፀጋ ገ/ሄር ያቐንየለይ። ውለዲ ዘምድለይ። ዳሕዋተይ መብራት ገ/ሄር፣ ኣዜብ ሃ/ኪረስ፣ ማህሌት ሓዱሽ፣ ኣኽብሮትኽን ስለደይተፈለየኒ ያቐንየለይ።
ሓሳበይ ብፅሑፍ ምቕማጥ ሃም ድኽእል ድሓበሩኒ፣ ግዜ ሂበ ክፅሕፍ ድገበሩኒ፡- ሃፍታሙ ታደሰ፣ ሃፍቶም ዘውደ፣ ድምፁ ገብረማርያም፣…ያቐንየለይ። ‘ዚ ፅሑፍ ትጀምሩ ክሻዕ ድውዳእ ድትሓባበሩኒ፣ ክፍተታት ዳመልኡ ዳስተኻኸሉለይ፡- መ/ር ሃይለስላሴ ካሕሳይ፣ ሄለን ቢተው፣ ኢሳያስ ገብረሃወርያት፣ ሃለቃ ገብሩ ኻሕሳይ፣ ገብረፅዮን ማሓሪ፣ ሳሚኤል መድሂን፣ ክብሮም ኃይለመለኮት፣ ኣለሜ ግርማይ …ያቐንየለይ። ክብረት ይሃበለይ።
ብፍሉይ…ዳዕርኽተይ፡ ሃፍታሙ ታደሰ፣ ሓድጉ ወልዱ፣ ያለም ድላይ፣ ኣማኑኤል ገ/ሃወርያት፣ ማቴዎስ ንጉሴ፣ ሁሉ ኣላምነህ፣ እንግዳ በላይ፣…ዕድመይ ጥዕናይ ይሃበለይ። ግዜይ ቦታይ ደይገደቦ ዕርክነትና ቓፃሊ ይኡ።


________________




መታሓሳሰቢ!
ኣብ’ዚ ፅሑፍ ድታግንይዎ ሓሳብ ካ ድወከሎ ገፀ-ባህሪ ወፃኢ ብኣካል ድንሀዩ ሰባት ይኹን ማሕበረሰባት ደይውክል ምዃኑ ይፈለጠለይ። ስሙ ምስ ገፀ-ባህሪ ድተገጣጠመ ኣንባቢ ተሃልዩ ኣጋጣሚ ይኡ። ካ ድተለመዱ ባህልታት ይኹን ወግዕታት ወፃኢ ጥሕሶም ድኣተዉ ቃላት ተሃልዮም…ካ ምናባዊ ሓሳብ ወፃኢ ድውክልዎ ኣብ መሬት ድንሆ ትማሳሳሊ ታሪኽ ሃም ደይኾነ፤ ድባህለይ ዋጋ ድህብ ምዃነይ ይፈለጠለይ። ኹሎም ኣብ’ዚ መፅሓፍ ድንሀዩ ሓሳባት ካ ና’ዚ ፀሓፊ ናሂወት ኣጋጣምታት ድተወሰዱ ጥራሕ ይኦም። ኹሎም ድተጠቐሱ ናስራሕ ቦታታት ምስ ነባራዊ ኹነታቶም እንድሕር ትማሳሲሉ ሽግሩ ነቕስኻ ድምውፃእ ተደይኾነስ ድገፀ-ባህሪ ድምቀት ጥራሕ ድትወሰደ ምዃኑ ክገልፅ ይደሊ። ኹሎም ሓሳባት ይኹኑ ገፀ-ባህርያት ድውክልዎ ኹነት ና’ዚ ፀሓፊ ድነገራት ድንሀዎ ኣረኣይእያ ጥራሕ ድውክሉ ይኦም። ‘ዚ ፀሓፊ ኣብ ዘርኢ፣ ኣብ ፆታ ይኹን ኣብ ሃይማኖት ድንሀዎ ኣረኣይእያ ውልቃዊ ይኡ።
 ድኹላ-ኹሉ ና’ንባቢ ፈሊኻ ምፍላጥ ኣድላይ ይኡ!
________________




ውህብትኡ፡-
ሃም ውላዶም ቓፅዖም ድሃነፁኒ፤…
ድኹሎም መምህራነይ…
.
.
.
ይኹን!!!








________________




መዘከርትኡ፡-
ናልቢ ዕምብሮ…ዝርግሕ ድበሉ ጣቓታት…
ሽርፍራፍ ግዜታት ድኾምበሩዎ
ቕንጥብጣብ ትዝታታት ድገርእዎ…ነጠብጣብ ስምዒታት ድፈተግዎ…
ሓንኲኻ ደይላኣሙ ሓሳባት ዳሻገንዎ
ፅላሎት ደይብሉ…ድልየት ድፋረኾ…ግዜ ድኣለሞ…
ቃላት ደይደፈርዎ
.
.
.
ድቃስያ ይኹን!
________________








ኽፋል-1
ኣብ’ዚ ቤት-ፅሕፈት ውሽጢ ምስ ድተቖፀሩ ሰባት ምስ ማንም ኣውጊዐ፤ ሰላም ተባሃህለ አይፈልጥይ። ድደለኹዎ ሓበሬታ ድምግናይ ድባዕሉ ድማንም ጠይቐ አይፈልጥይ…ስለደይፈልጦምለ፤ ስለድስከፍለ። ምስ ሰሚራ ድመጀመርያ ግዜ “ናኢንተርኔት ኬብል ደልየ ነብረ?” ብለ ብድጠየቕኹዋ ትነጋግርና። ኬብል ዳብ ኮምፒዩተረይ ላሸኳዕኹ “ራዛ ይባሃል። ራዛ ብልኺ ትፅውዕኒ ትኽእሊ የኺ፤” በልኽዋ መን ብላ ክትፅውዐኒ ሃም ድንሀዋ ላተጨነቐት ስል ድረኣኹዋ።
ጥዑም ድምፂ ብልሓዘለ ኣምሓርኛ “ኣነለ ሰሚራ ይባሃል፤” ብላ ቕድሚ ኸዚ ድነበረና ምትሕፍፋር ትቓንጠጠ። ካታ ማዓልቲ እታው ጀምሩ ሰላምታና ቓፅሉ። ሰሚራ ጓል ኣዲስ ኣበባ ይኣ። ኣብ ሃረር፤ ካ ናኣደሬ ዘርኢ ድንሀዎም ወለዲ ትወልዳ፤ ብቑልዕነታ ዳብ ኣዲስ ኣበባ ሕዞማ መፅኦም። ድ’ቲ ቤት-ፅሕፈት ሓዱሽ ስለድኾንኹ ኹሉ ድደልዮ ድሰሚራ ይአ ድጥይቓ። 
“IP address Configuration ህንደይ ድኡ?” በልኹዋ።
“No proxy ትጥቀም ትኽእል የኻ። እሱ እምቢ ተቡልካ ግና 10.90.10.70 ትጠቐም” ብላ፤ ትነግረኒ ላ ንኡሽተይ ሃም ጋእ ጋእ በለት።
ኢንተርኔት ብጣዕሚ ይአ ድፎቲ። ካ ሓሳበይ ድበራበር Google.com፣ facebook.com፣ success.com፣ libgen.info፣ goal.com፣ gmail.com፣ diretube.com፣ scholarship-positions.com፣ ብድኸፈትኹ ይአ።
“ራዛ?” በለትኒ ሰሚራ።
“ኣቤት!”
ንኡሽተይ ሱቕ ብድበለት “ዊንደውስ ሰቨን ኣክቲቬትድ የኾነይ ዳበለ ኣብዩኒ። ታስተኻኽለለይ ትኽእል’ዶ?” ብላ ጠየቐትኒ። 
“ናጋ ከስተኻኽለልኺ ይአ፤” ብለ ሓንቲ መስመር ትናግረ ዓፀኹዋ። ሰሚራ ኹሉ ግዜ ክታናግረኒ ትደሊ፤ ኣነ ግና ብዙሕ አየውግዓይ። ብዙሕ ደያውግዓ ካ ምኽባርለ ዳማእኽለና ወግዒ ካ ምስኣነይለ ድተልዓለ ይኡ ። ወግዕና ቃለ መሕትት ይኡ ድመስል፤ ወይ እሳ ትጥይቐኒ ኣነ ይምልሰላ ወይለ ኣነ ድደለኹዎ ይጥይቓ እሳ ትምልሰለይ። ወግዕና ፍሰት የብሉይ። ብ’ዚይ ወዲ እዚይ ብዙሕ ከውግዓ አይደፍርይ። ይሓፍራለ ይአ። ኸዚ ግና ኣብ ናያ ቢሮ ይአ ድንአኹ። ድሕሪ ንኡሽተይ ፀጥታ ስልከይ ፀወዐ። 
“ሄሎ ብሩኸይ! ሃመይ እንአኻ?” 
“ኣታ ንአኹ’ምበይ!…”
“ታ ይኡ ጠፍእኻ?”
ሮሆ ይኡ ። ብጣዕሚ ስለድፈትዎ ብሩኽ ብለ ይአ ድፅውዖ!…ካቕብጦ ትደሊለኹ። ንኡሽተይ ብስልኪ ብዳውጋዕና ኣብ Five Zone ካፌ ንጋነ ብሉኒ ስልኩ ዓፀውኹዎ። ኢንተርኔተይ ዓፅወ፤ ኮምፒዩተረይ ኣጥፊአ፤ ገፀይ ተያዘርኹ ድሰሚራ “ቻው!” ድብል ሰላምታ ሃብኹዋ። “እሺ!” ድብል ቃል ድሰማዕኹ መስሉኒ ግን ናበሪ ማዕፆ ጭጭ ድብል ድምፂ ምስ ናሰሚራ ሰላምታ ስለድትጋጨየ ርግፀኛ የኾንኹይ። ፃዕዳ Huawei Smart Phone ኣብ ኢደይ ሕዘ ናሓሙሽተ ኪሎ (ኣምስት ኪሎ) ቴክኖሎጂ ኢንስቲቱት ኮሪደር ብፍጥነት ሓልፈ ዳብ Five Zone ካፌ ኣምራሕኹ።
“ኸዚ ኻልእ ድሐሸ ቦታ ጠፍኡ ድይኡ ኣብ Five Zone ድቖፀረኒ፤ ኣፍቲ ካፌ እሱ ምቕማጥ ቃሕ ሃም ደይብለኒ ይፈልጥ ይኡ፤” ዳበልኹ በይነይ ኣዕረምረምኹ። በይነይ ዳዋጋዕኹ ናኤሌክትሪካል ቤት ትምህርቲ ድብል ድትጠቀዐሉ ክፍሊ ድንሆ ናምልክታ ሰሌዳ ዓይነይ ተኸልኹ። ንኡሽተይ ደው ብድበልኹ፤ ካዞም ብዙሓት ድትጠቅዑ ምልክታታት ሓደ “Masters Defense on Smart Grid System Based Power System Distribution Reliability Improvement: Case study of Adama City” ድብል፤ ኣብ እግሩ “All are cordially invited!” ትብህሉ ድትፅሓፈሉ ናፅንዓት ፁሑፍ ኣንበብኹ። ናመን ናምርምር ፁሑፍ ምዃኑ ምፍላጥ ዋላ’ኳ ተደይደለኹ “ሰሚራ ኑረዲን ሳሊም” ምስ ኣቦ ሓጎኣ ትፅሕፉ ብድረአኹ ’ዛ ዓንተዎ ድትፋለጥኹዋ ቖልዓ’ዶ ትኾን ብለ ሓሰብኹ።
ብናሓሙሽተ ኪሎ መደያይቦ ቑልቑል ዳወረድኹ ዳምሀሩኒ “ፕሮፌሰር ራሺድ፣ ዶክተር የሽዋ-ዘርፍ” ኣብ መንገደይ ኣግነኽዎም፤ ትሕትና ድትመለኦ ሰላምታ ህበዮም ሓልፈዮም ኸድኹ። ፕሮፌሰር ራሺድ ትርእይለኹ ዳስታውሱኒ ፕሮፌሰር ዘስላሴ ይኦም። ፕሮፌሰር ዘስላሴ ኣብ ኣዲስ ኣበባ ዩኒቨርስቲ ካ ኣርብዓ ዓመታት ብላዕሊ ዳምሀሩ፣ ብዙሓት ምሁራት ዳፍረዩ፤ ዓብዪ፣ ፈላጥ፣ ዕድመ ፀገብ ይኦም። ካ ሰብዓ ዓመት ብላዕሊ ዕድመ ገብሮም ናሓንጎሎም ቕልጣፈ ብጣዕሚ ይገርመኒ። ቕድሚ ኸዚ ሓደ ግዜ ድርአይዎ መልክዕ ተደይትዋቐዖም ያለልይዎ። ናሰብ ስም አይርስዑይ። ኣብ ስሳታት ዓመተ ምህረት ድተምሃርዎ ትምህርቲ ብደይ ምንም ምዝናፍ ዘክሮም ያምህሩ። ብቃሎም ይወፅእዎ። አይርስዑይ። ብርግፅ ፕሮፌሰር ዘስላሴ ናኮምፒዩተር ኽእለት የብሎምይ። ኣብ Microsoft Word ድትፅሓፈ ወይለ Microsoft Excel ድትስኣለ ስእሊ፣ ግራፍ፣ እንድሕ ርእዮም ብጣዕሚ ብርቂ ይኦም ድገብርዎ። “ምን ሶፍትዌር ነው የተጠቀምከው?” ብሎም ሃም ዓብዪ ነገር ገብሮሞ ትገርሞም ይጥይቑ። ኻልእ ናኢንጂነሪግ ሶፍትዌር ድትጠቐምና ገብሮም ይሓስብዎ። ምኽንያቱ ብናያቶም ግዜ ኮምፒዩተር ብርቂ ይኡ ነብሩ።
ሓደ ግዜ ኣብ ክፍሊ “ራዛ? ኣብ ፕሮጀክትኻ ታሶፍትዌር የኻ ትጠቕምኻ?” ብሎም ስለድጠየቑኒ ብጣዕሚ ገርሙኒ። ሱመይ ሃመይ ብሎም ኣስታውሶሞ ብለ ትደንቐ። ሱመይ ቕድሚ ብዙሕ ግዜ ሓደሻዕ ኣብ ክፍሊ ሃም ድነገርኹዎም ይኡ ትዝ ድብለኒ። ፍልይ ድበለ ናምዝካር ዓቕሚ እንሀዎም። ኣነ ወዲ ዒስራይ ትሻዓንተይ ዓመት ኾይነ ምርሳዕ ጀምረ ድንአኹ፤ እሶም ግና ድዕድመ አይሽነፍይ ምባሎም ደስ ይብል። ካ ልበይ ይንእዶም። ድኾነ ግዜ ዳብ ክፍሊ ካምህሩና ዳመፁ “ሳምሶናይት ክቕበሎም… ፕሮፌሰር?” ብለ ጠየቕኹዎም። ና’ቦነት ድሓዘለ ኽምስታ ሓውሶም “ድባዕልኻ ሕለ!” ብሎም መልሶምለይ። ናመንፈስ ጥንካረኦም ብጣዕሚ’ይኡ ደስ ድብል። ግን ታዋጋ እንሀዎ! ናፕሮፌሰር ደመዎዝ ህንድ ናስራሕ ልምዶም የኾነይ። ህንድ’ቲ ድግበኦም አይኽፈሉይ፤ ድግበኦም ናናብራ ደረጃ አይነብሩይ። ሃምዚይ ምዃን’ለ ብጣዕሚ’ይኡ ዳናድድ። ታ’ማ ይገበር! ድንሀናዮ ዓዲ ኢትዮጵያ ይኡ። ፕሮፌሰር ራሺድ ግን ህንዳዊ ይኡ ። ደመዎዝ ካ ስሳ ሽሕ ቕርሺ ብላዕሊ ይኽፈል። ምስ ፕሮፌሰር ዘስላሴ ማዕረ ይሰርሑ፤ ድትመጣጠነ ስራሕ ደይተመጣጠነ ደመዎዝ። ግዜ ይፍተሓዮ!
ኣብ Five Zone በፅሐ ምስ ሮሆ ዓርከይ ትጋነና። ገና ሰላምታና’ኳ ተይወዳእና “ታክእዘዝ?” ድብል ናጓል ደይመስል ጓዕራር ድምፂ ኣብ ጥቓና ፀወዐ። “ምንም! ንኸድ የና፤” በልናያ። ብርግፅ ሃምኡ ብለ ድመለስኹላ ኣነ ይአ፤ ሮሆ ሱቕ ውሉ ይኡ ነብሩ። ዕንጭቕ ብላ “ደይኣዘዝኻ ምቕማጥ አይካኣልይ!” በለትና መተኣናገዲት።
ሮሆ “ደይደለኹ’ማ አይእዝዝይ!” ውሉ ጠራዕ ውሉ ተናገራ። “ስለዚ ድሓላፍአይ ክነግሮ ይአ፤” ብላ ጨጉራ ሃም ጭራ ፈረስ ላወዛወዘት ፈክራ ኸደት። ናሃረት። ብኹነታታ ገርምና። ምእዛዝ ንእዝዝ ነብርና የና ግና ና’ዛ መተኣናገዲት ኹነታት ድልየትና ዓፅይዎ።
ምስ ሮሆ ዓርከይ ትልዒልና ዳብ ኣራት ኪሎ ቓፀልና። “ኣነ’ኮ ይነግረካ ይአ። ኣብ’ዚ ገዛ ’ዚይ አይጥዕመንይ። ብጣዕሚ ይኡ ጁባ ድብሕብሕ፤ ድደይረብሕ ነገር ብዙሕ ይኦም ዳኽፍሉ” ብለ “ስለዚ ዳብ’ዚይ ካ ገዲም አይንመፅእይ፤ ተስማምዕና?” ሃም ምንዳድ ብለ በልኹዎ። ድሮሆ ተቖጢዐ ክናገሮ ደልየ ተደይኾነስ ምስ’ታ መተኣናገዲት ድትፈጠረ ነገር ስለዳፅለአኒ ይኡ።
“ራዛ? ኣነ’ኮ ድኣኻ ይቓርበካ’ይኡ ብለ ይአ፤” በለኒ ዝሕል ውሉ። ስለድትናደድኹ ሪኢቶ ተደይሃብኹዎ ሱቕ በልኹ። የመለስኹሉይ። ሃም ድትናደድኹ ትረድኡዎ ይኡ። ዳብ ኣራት ኪሎ ቑልቑል ድትወስድ መንገዲ ሕዝና፣ ዘገም ዳበልና፤ ዳትሳለና...ወግዕና ኣድቐቕና።
ክነግረኒ ድደለዮ ነገር ድንሀዎ ብድመስል ድምፂ “ራዛ?” ውሉ ፀወዐኒ።
“ኣቤት ሮሆዋይ!”
“ክብራ’ኮ ደውላ ነብራ!”
“ደስ ብሃሊ! ታ ኣዋግዓትካ?”
“በቃ…እሳ ዳሕና ምዃና፤ ኣነለ ብዳሓለፈ ድትፈጠረ ነገር ናየ ስሕተት ምዃኑ ነግረያ። መኣዘ ሃም ድትምረቕ ለ ኣዋግዕና።” ኣዒንቱ ካብኣነ ዳትድሃሉ ቕንዕ ድፍእ ዳበለ ነገረኒ።
“ፅቡቕ! ደስ ይብል። ኣብ ምረቓኣ ታትህባ ሓስብኻ?” በልኹዎ።
“ምንም። እሳ ድንሃ ኣብ መቐለ፤ ኣነ ድንአኹ ኣዲስ ኣበባ። መኣዝ ክህባ? ኣበይ ንጋነ? ብስልኪ ደውለ እንኳዕ ደስ በለኪ ክብላ ይአ። ምናልባች ብኣካል ትንጋነይለና ሓደ ነገር ክህባ ይኾን!” ውሉ ገፁ ዕብልል ኣበለ።
ሮሆ...ለባም፣ ርህሩህ፣ መስተውዐሊ፣ ቑምነገረኛ፣ ድባዕሉ ካ መጠን ድላዕሊ ደይፎቲ ቖልዓ ይኡ ። ብተፈጥርኡ ህድእ ድበለ ይኡ ። ብ’ዚ ባህሪኡ እዚይ ካ ልበይ ይቓንአሉ። ብጣዕሚ ድደንቀኒ ከርና ዓቕላም ምዃኑ ይኡ። ዓመታት ሃም ማዓልትታት ይርእዮም። አይሃፅፅይ። ተሎ ውሉ   ዳብ ውሳነ አይኸድይ። ምስ ክብራ ድትጋነይ ኣብ መቐለ ፐብሊክ ላይብሬሪ ውሽጢ ሃም ድኾነ ነግሩኒ ነብሩ። ድሕሪ ኣርባዕተ ዓመት ድባዕሉ ድክብራ ሃም ድፎትያ ደጋግሙ ይኡ ዳዋግዕ። ብፍፁም ተስፋ ድይቖርፅ…ናጋ ብሩህ ክኾን ይኡ ውሉ ድኣምን…ተስፋ ኣብ ልቡ ድትሓንገተ ጥንኩር ሰብ። ናሮሆ መስተውዐሊ ምዃን ምስ ፕሮፌሰር ዘስላሴ ድብልዎ ነገር ኹሉ ግዜ ይመሳሰለኒ። ፕሮፌሰር ዘስላሴ “The peak natural talent and keen intuition level of a wise man is not acquired in one step trigger but in a continuous programming of the mind.” ይብሉ።
ሮሆ ነገራት ቕድሚ ኸዚ ሃም ዳጋጠምዎ ኾይኑ ይቕበሎም። አይጠራጠርይ። ብባዕሉ ይተኣመማን ይኡ ፤ ድምውሳን ኽልተ ልቢ አይድሕዝይ። ውሽጡ ብቓሊሉ አይናጋዕይ፤ ፅኑዕ መንፈሳዊ እምነት ለ እንሀዎ። ፈሪሑ አይፈልጥይ። ደፋር ይኡ! ፍልጠት ድንሀዎ ድፍረት። ፍርሒ ናሞት መንገዲ ይኡ ይብል። ናክብራ ጉዳይ ግን ኹልሻዕ ያፍርሖ። ናያ ነገር ቖልዓ ሃም ድለኣኸ ወላዲ የጨቛጭቖ። ድኣ ናምግናይ ተስፍኡ ሃም ናቕራረት ብርሃን ፅልግልግ ይብሎ። ኣብኣ በፅሑ ትጠራጣሪ ኾይኑ። ግን ለለ ብዛዕባ ክብራ ሓሲቡ፣ ኣስተንቲኑ፣ ኣውጊዑ፣ ኣልዒሉ፣…አይሞንያይ። ክብራ ድዝትኡ፣ ተስፍኡ፣ ሓጎሱ፣ ህልውናኡ፣…ጥቕልል ኣብልኻ ድምግላፅ…ሂወቱ ገብሩ ይቖፅራ። ብጣዕሚ የጋንና። ሰማይ ይሰቕላ። ሓደ ግዜ ኣብ ዙሪያ ፍቕሪ ዳውጋዕና ሮሆ ድትገረመ መስሉ “ራዛ?” ውሉ ፀወዐኒ።
“ኣቤት!” በልኹዎ ክሰምዖ ትሃንጢወ።
“ሰብ ታፍቅርለኻዮ ድምንታይ ያድሐርሕር?”
“ማዕበል ትመፅኦሎ’ማ ድምንታይ ደይድሃል!” ብለ ሓጨጨኹ።
“ናማነይ እኮ ይአ! ትቕልድለኻ እወ’ዶ!” ውሉ ገፁ ጭምድድ ኣበለ።
“ሮሆ! ሰብ ትፍተውሎ ዳድሐርሕር ስለድፀልአካ ተደይኾነስ ስለድትቖፃፀረካ ይኡ። ተፈቀርቲ፣ መጀመርታ ፍቕሪ ከድሕዙኻ ትደልይለዉ ብቕድሚት ይኾኑ፤ ብልጭ ትብለካሎ ሸተት ይብሉኻ። እዚይ ድበለፀ ክትፈትዎም ድገብሩኻ መንገዲ ይኡ ። ድምንታይ ግን ጠይቕኻኒ? ናማነይ ግን ድምንታይ ሃም ድዳሃሉ አይፈልጥይ፤ ድትበለዐ ዑቁብ’ይኡ ብሎም ይኾን!። ወይ ለ ድሞተ ምቕታል ይኡ ዉሎም ስለድሓስቡ ይኾን። ኣነ አይፈልጥይ በቃ!” ብለ ድመስለኒ ግምት ሓሳብ ብቐልዲ ገለፅኹሉ። ሃምቱ ድትፀበዮ የተረዳእኹሉይ መስለኒ ሱቕ ውሉ ዳብ ኻልእ ወግዒ ብትዝታ ሸገረ። ስምዒቱ ድጎዳእኽዎ መስሉ ትሰመዐኒ፤ ምንጋረይ ኣሰክፉኒ።
ደው ኽውድ ላበልና መንገድና ቓፀልና። ኣራት ኪሎ በፅሕና። ሮሆ ኣብ ማእኸል ኻልእ ወግዒ፣ ሓዱሽ ወግዒ ድሓዘ ብድመስል ኣነጋግራ “ምስ ክብራ ትንጋነይለና…” ውሉ ድተዓፈነ ስምዕቱ ዳሓበአ ምንጭሩ ነኸሰ። ሓሳቡ ድስብስብሎ ብድመስል ኹነታት ሱቕ በለ። 
“ትጋነይለኻ…ታ?”
“ኣ…ይ! ኻልእ ማዓልቲ ክነግረካ ይአ። ሎማዓንቲ ስለዳግነኹካ ብጣዕሚ ይኡ ደስ ውሉኒ። ደብሩኒ ይኡ ነብሩ። ካውኡ ለ ኣፍቲ ድትካረኹሉ ገዛ ፀበል ነገር ስለድንሆ ከይፅውዑኒ ብለ ካምሺ ስለድደለኹ ይአ ፀውዐካ፤ ብሓደ ናምሺ ምእንቲ!”
“ጨለ! ኸዚ ድገዛኻ ኽድ…መሽዩ ይኡ…ታክሲ ይፅውዕሎ!”
ኣብ ኣርባዕተ ኪሎ ሮሚና (Romina) ካፌ ቕድሚት (ማዕዶ) ድግነ ናቤላ ታክሲ ደው መበሊ ቦታ የና ዳዋጋዕና ነብርና። ታክሲ ምፅዋዑ ቓፅሉ…
ቤላ! ቤላ! ባቋራጭ ቤላ! ኽልተ ሰብ ቤላ!
“ሮሆዋይ! ዳሕና ሕደር። ነጋ ሃምዚ ሳዓት እዚይ ዳብ 11፡30 ሳዓት መሳ ክድውለልኻ ይአ። ኣብዚይ እንሆ ባዓል 25 ካርዲ ኣይመልእይ ውሉ ስለድኣበየኒ፤ ስኻ ሞክሮ” ብለ ሃብኹዎ። “ኣባኻ ትገውኡ ላኣኸለይ። ዳሕና ሕደር!”
“ቻው! ዳሕና ሕደር ራዛ!” ውሉ ዳብ ናቦሌ ታክሲ ትፈለየኒ። ትዳፍኡ ታክሲ ትሳፈረ። ዳብ ታክሲ ውሽጢ ብድገብአ ብሞሽኾት ኽሳዱ ውጥጥ ውሉ “ራዛ? ሹሩፍ እንሀካ? ኣነ ስለድንሀኒ ክበካ!” ውሉ ዳብ ጅብኡ ሃሰሰስ በለ።
“ሮሆዋይ! እንሀኒ ይኡ። ያቐንየለይ። ዳሕና ሕደር!” ወልኹዎ። “ቕድም ምስ ብንያም ሻሂ ቡን ዳበልና ስለድነበርና ሓጫውን እንሀኒ ይኡ ፤” ደገምኹሉ። እሱ ታክሲ ትሳፍሩ ብድኸደ ኣነ ድንእሽተይ ደቓይቕ ፈዝዘ ኣብ ድንአኹዎ ደው ወልኹ። ናሮሆ ድኣነ ሃምኡ ውሉ ምጥያቕ ኣብ ርእሰይ ትማላልሱኒ። ስለድሓለየለይ ፍሉይ ናዕርክነት ስምዕት ፈጥሩለይ።
ሮሆ ዳብ ቦሌ ቓፅሉ፤ ኣነ ዳብ ቤላ ቓፀልኹ።




ኽፋል-15
መዘከርታይ ገሊፀ ግጥሚ ክሙክር ብለ ድፃሓፍኹዎም ናቕደም ታሪኽይ ግጥሚይ ምንባብ ጀመርኹ። ብዙሕ ግዜ ድገበሩ ግጥምታትይ ስዲ ፅሑፋትይ ይኦም። ግዜ ሃመይ ይኡ ድጎዪ! ድሮ ካ ድምረቕ ኽልተ ዓመት ክኾን ውሉ። ኣብ መፅሓፍ ቅዱስ... ጠቢቡ ሰለሞን “ግዜ እንደ ንፋስ ይሮጣል፤” ይብል። ተይሓሰብናዮ ግዜ ይነጉድሎ፤ ዕድመለ ሃምኡ። መዘከርታይ ናግዜ ምስትያተይ ይኣ። ብዛዕባ ዕድመ ትሓስብ ተለኹ ሓደ ናመፅሓፍ ቅዱስ ታሪኽ ዳብ ሓሳበይ ይመፅእ። ኣብ ኦሪት፤ ኤርሚያስ ነብዪ ኣብ ድነበረሉ ዘመን ሓደ፤ “ኣቤሜሌክ” ድባሃል ኢትዮጵያዊ ኣብ ኢዮርሳሌም ይነብር ነበረ። ኤርሚያስ ነብዪ፤ “…ድኣነ ድባርያኻ ካዙ ኹሉ ሰብ ድበለፀ ፅቡቕ ድገበረለይ…ድኢትዮጵያዊ ኣቤሜሌክ…ከይሓዝን ናኢዮርሳሌም ምጥፋእ አይተርእዮ፤…ተረፈ ባሮክ” ውሉ ዳብ ጎይታ ይፅልይ ነብሩ። ፀሎቱ ሰምዕዎ፤ ኢዮርሳሌም ትዓንይላ እግዚሃር ድኣቤሜሌክ ሕማቕ ክርኢ ስለደይደለዮ ኣብ እግሪ ቖፅሊ በለስ ድስሳይ ሽዱሽተይ ዓመታት ሃም ሓንቲ ለይቲ፣ ሃም ሓንቲ ብርታ ሃሪሱ ይብል። ሃሪሱ ትልዕሉለ ህራስ የፀገበይ ይብል። ኣብ ቓረባ ግዜ ድወፀአ ሓበሬታ ሃም ደማላኽቶ፤ ኣብ ኢትዮጵያ ናሓደ ሰብ ማእኸላይ ናምንባር ዕድመ ስሳይ ኣርባዕተይ ዓመት ይኡ ይብል። ስለዚ ኣቤሜሌክ ናይና ናኸዚ ዕድመ ብህራስ ወድኡዎ ማለት ይኡ ። ድሓንቲ ብርታ የና ንጭነቕለና? ድሓንቲ ብርታ የና ህንባላዕ ድንብለና? ድሓንቲ ብርታ የና ዳትኻሰስና ንውዕልለና? 
ድሓንቲ ብርታ ይኡ ዚኹሉ ዓመፅይ ህውከትይ? ድሓንቲ ህራስ ደይታፅግብ ስሳይ ሽዱሽተይ ዓመት ይኡ ዚኹሉ ገልታዕታዕ? ዕድመ ሓጭር ይኡ ። ናኣቤሜሌክ ህራስ…ናይና ዕድመ!
ዋላ ናግጥሚ ውህብቶ አይሃልወኒ ናሮሆ፣ ናቃስያ፣ ናቅዱስ፣ ናብንያም፣ ናትርሓስ ሓደ ሓደ ግዜ ድፅሕፍዎ ግጥሚ ደስ ስለድብለኒ ኣነለ ክሙክር ድፃሓፍኹዎም ግጥምታት ካንብብ መዘከርታይ ገለፅኹዎ። ካቶም ኣብ መዘከርታይ ድፃሓፍኹዎም ሓጨርቲ ግጥምታት ናመጀመርታ ናሮሆ ግጥሚ ይኡ ። ምስ ሮሆ ኣብ ኣራት ኪሎ ከባቢ ጫማና ዳፅረግና ሓደ ለማኒ ድብዙሕ ደቒቓታት ብድለመኑና፤ ኣነ...ቕድድድ ድበለት...ኣብ ጁባይ ድብዙሕ ግዜ ድፀነሐት ቕርሺ ኣውፅአ ሃብኹዎም። ሮሆ ናዞም ስብኣይ ድብዙሕ ግዜ ላለመንዎ ድፀንሑ፤ ምስቲ ዓቕሚ ስኢኖም ማዓንጣኦም ስሕግ ምባሉ ሪኡ...ብውሽጡ ድትሰመዖ ነገር ድትገልፅ ሓንቲ ብቃሉ ድዝክራ ግጥሚ ክገጥም ሰማዕኹዎ። ሮሆ ግጥሚ ክገጥም ብዙሕ ሰሚዐዮ አይፈልጥይ።
ድምፁ ትላሕሲሱ ክልምን ጭላቖ
ጠረሾ ሂበሞ ኻልቢ ድንዓቖ።
ዋላ ክብሮም ካ ሓደ ግዜ ኣብ ዓዲ ሓውሲ ድኣዝማሪ ዳቐበሎ ግጥሚ ወፃኢ፤ ግጥሚ ክገጥም ብዙሕ ሰሚዐዮ አይፈልጥይ። ቀልዲ ድሓዘሉ ወግዕታቱይ ሓሳባቱይ እምበይ ግጥሚ ሰሚዐሉ አይፈልጥይ። ክብሮም ዓርከይ ዳቐለደ “ስኻ’ኮ መዘከርታ ፃሓፍኹ ገጠምኹ የኻ ድትብል” ብሉ፤ ናሓዳሽ ድሓዛ ዓርኩ ፎቶግራፍ ካርይአኒ ዋሌቱ ካውፅእ ድወደቐቶ ወረቐት ህቡኒ። ሃምዙይ ድብል ግጥሚ ሕዛ ነብራ። 
እሳ ድትደሊ ሓጭር መሀርሀሪ
ሕዙላ መፅኡ ኣድጊ መባረሪ።
ክብሮም ቅኔ ድመስል ግጥሚ (ባዕሉ ይኹን ኻልእ ድፃሓፎ) ኣብ መዘከርታይ ኣስፈርኹሉ።  ክሻዕ ኸዚ ግጥሙ መን ሃም ድሃቦ ክጥይቖ ይአ ዳበልኹ ተደይጠየቕኹዎ ቓርየ። እሱ፤ ድኣነ ግጥሚ ሃም ድሃበኒ ድዝክሮ አይመስለንይ። ኣብ ግጥሙ...ምስ ናዩ ብዙሕ ግዜ ድገብሮም ውፅእ ድበሉ ተግባራት...ቅንያዊ መልእኽቲ ድሓዘት ምዃና ግና ናባዕሉ ግጥሚ ክኾን ይኽእል ይኡ ብለ ይግምት።
ቃስያ ለ ድሕሪ ድትርሓስ ምስ ተኽላይ ምትዕራቕና ናኣቦ ቶሎሳይ ማማ ጫልቱይ መኻናት ምዃን ካ ርእሳ ክጠፍእ የኻኣለይ። ማማ ጫልቱ ብጣዕሚ ይአን ኣሕዚነናኣ። ድትርሓስ ክናታዓርቕ ድትዓዘብናዮ ኣብ ማማ ጫልቱ ድነበረ ናልቢ ስብራት ድትዓዛቢ ለ ድነክእ ይኡ ። ኣብ ማሕበረ ሰብና…መኻን ሰብ…ካፍቲ ፈጣሪ ብውላድ ድብድሎስ ሰብ ድሓመዮ፣ ዳሸምጥጦይ ዳሸቑርሮይ ይገድድ። ዓበይቲ ወለድና “ደይወለደ ሰብ ሃመይ ትወፅዑ፤ ዓለም ውላድ ይኡ ትርፋ…ኻልእ ኹሉ ከንቱ ይኡ ፤” ዳበሉ ናሂወት ትዕዝብቶም ኣብ ዳዋግዕሉ ማሕበረ ሰብ፤ መኻን ሰብ ታዓይነት ናውሽጢ ሓዘን ክስመዖ ሃም ድኽእል ብቐልሉ ድግመት ይኡ ። ቃስያ ድማማ ጫልቱ ካ ብጣዕሚ ምሕዛና ድትልዓለ፤ ሓደ ግዜ ኣብ ሮሚና ካፌ ትኩስ ነገር ዳሰተና ዳዋጋዕና ትንሀና ሃንደበት ቢሮ ካ ቦርሳኣ ኣውፂኣ ድድኾኑ ደቒቓታት ትደፍኣ ብድፃሓፈት “እዚይ ይገልፀን ዶ?” ብላ ብሕጫር ወረቐት ሃበትኒ። ግጥማ ሒዘ ድትወሰነ ግዜ ትመስጠ ደጋግመ ዳንብብኹ ሪኢቶ ክህባ ብድትፀበየትኒ፤ ብግጥመይ ክሕጭጨኒ ይኡ ስለድትብል...ንኡሽተይ ሽቑርር በለት።
ከይታግኒ ሓቦ ፍረ ውሕድዋ
ካፍቲ ናፈጣሪ ናሰብ ገድድዋ።
ቅዱስ ዳብ መቐለ ብኣየር ዳኸድና ብዛዕባ ሮሆይ ክብራይ ብዙሕ ብደዋጋዕና ኣብ ኣየር ትንሀና ድድኾኑ ደቒቓታት ወረቐት ሕዙ ፅሕፍ ፅሕፍ ኣበለ። ድሮሆ ድሓለየ መስሉ “እዚኣ ሓዛ የኻ፤” ውሉ   ሃበኒ። ብ’ዚ ግጥሚ ታድምባል ሃም ድደለየ ግና ክሻዕ ኸዚ የተረደአንይ። ዳብ ብዙሕ ሓሳብ ድሽረፍ ግጥሚ ይኡ ።
ወዲይ ጓልይ ይኡ ባቡርይ ሃዲድይ
ወዲ ወዲ ይኡ ተደለኺ ኽዲ።
ኣነ፤ ትርሓስ ምስ ተኽላይ ድጋጠማ ነገር ክገልፅ ደልየ፤ ግጥሚ ክፅሕፍ ሞክረ ነብረ ኾይኑ ግና ናግጥሚ ኽእለት ካበይ ይምፃእ። ድኣነ፤ ሓደ ሙሉእ ታሪኽ ብኽልተ ተለላ ግጥሚ ምግላፅ ዳርጋ ብመንቀራቆዕ ምሕላፍ ይኡ ። ግጥሚ...ሓሳብ ዳብ ሓደ ፍረ-ነገር ናምጥቕላል ኽእለት ድደሊ ረቂቕ ይኡ ። ስለድኾነ ግጥሚ ድምፅሓፍ አይደፍርይ።
ትህንቀው ህተግኒ ቲ ናቓደም ፍቕሪ
ቖልዓ ብድወለደት ስእናሓባሪ።
ኣነ ካ ብግጥሚ ብስዲ-ፅሑፍ ሓሳበይ ምቕማጥ ይቐለኒ። ግጥሚ ግና ኻቢድ ይኡ ። ብስዲ ፅሑፍ ናሓሳብ ፍሰት ጥራሕ ይኡ ድደሊ፤ ግጥሚ ግና ርቕቕ ድበለ ይኡ ። ዋላ ግጥሚ እኳ ተፃሓፍኹ ብሓጭር ግጥሚ ንእሽተይ መልእኽቲ ምሕላፍ ተደይኾይኑ ነዊሕ ግጥሚ ብዙሕ የኾንኹይ። ነዊሕ ግጥሚ ናምፅሓፍ ኽእለት ኣይብለይይ። ኣብ ኽልተ ግጥምታት ንውሕ ድበለ ሓሳብ ክፅሕፍ ሞኪረ ሓሳብ ግና ዳትወደአኒ…
ፀርፋትኒ ብሉ፤ ሰያፍ ሕንፃፅ ይመስል እግርኻ
ፀርፋትኒ ብሉ፤ ትኹል ሕንፃፅ ይመስል ቕጥነትኻ
ፀርፋትኒ ብሉ፤ ገፅኻለ ይመስል ሃሳስ ድወጠኖ
ፀርፋትኒ ብሉ፤ ጨጉርኻ ይመስል ንፋስ ድጣጠኖ
ፀርፋትኒ ብሉ፤ ምንጭርኻ ይመስል ዝንቢ ድዓረፎ
ሓርካፍ ሰብነትኻ ዳሰክፍ ትሓቕፎ።
ውሉ   መሊሱላ።
        ሓደ ኽልተ ድኽመት የብሉይ ኣበሳ
ሳልሳይ እግረይ ይኡ ጥሒሳ ደርሚሳ።
                                ….ኣቦ…
ሱቕታኻ ተመሰለ ናብራ ዳደንገፆ
ገፅኻ ተመሰለ ፀገም ድጋሃፆ
ለዋህ ተመሰልኻ ምንም ደይፈልጥ
መንገዲ ዳኣለሽኻ ካ ሽግር ታምልጥ።
ፅዕነት ኻብዱካ ሕቐኻ ገውጡ
ድውሽጢ ዓቍምኻ ርእስኻ መልጡ
መንገዲ ላርአዩኻ ካባኻ ደይፈልጡ።
        ጅግና ኣቦ የኻ ድባዕሉ ደይሓሊ
ናነጋ ድጥምት ባዓል ብዙሕ ዓቕሊ
ጅግና ኣቦ የኻ ግዜ ደይሰነዖ
ሓሒኻ መሚኻ ድኹሉ ትረትዖ።
ኣብ መዘከርታይ ብዛዕባ ናድተዓዘብኹዎም ነገራት ድተፅሓፈ ስዲ ፅሑፍ ምንባብ ቐፀልኹ። ማኣዘ ሃም ድፃሓፍኹዎ አይዝክሮይ፡፡ “ብዛዕባ…ምምሃር…ሓሳብ ካቕምጥ ድገበረኒ ኣብ ከተማ ድገጠመኒ ኣጋጣሚ ይኡ ፤” ድብል ስዲ-ፅሑፍ ምንባብ ቐፅልኹ…።
ምምሃር ፅቡቕ ይኡ ። ካ ዓንዛር ደንቆሮ ሰብ ድወፅኡ ካ “ሕማም ኹርምቲ” ብላዕሊ ዳሕምሙ ቃላት...ብሓደ ድተምሃረ ሰብ ኣንደበት ይዕበስ። ምምሃር ፅቡቕ ይኡ ። ምምሃር ለውጢ ይኡ ፤ ብደመወዝ ተደይኾነስ ብኣረኣእያ፣ ብምስትውዓል። ድተምሃረ ሰብ ፈራሕ ይኡ ። ድምንታይ? ስለዳስተውዕል፣ ስለዳመዛዝን፣ ምስ ሕልንኡ ስለድበኣስ። ጥዑይ ትምኒት ድንሀዎ ድተምሃረ ሰብ ሃምዙይ ይብል፤ “A legitimate ambition says I can change myself not at the expense of others but by giving service to others. Jim Rohn, ‘the Power of Ambition’” ድተምሃረ ይቕተልኻ። ምስልኡስ ሃምዙይ ዳኣኾነይ…/ለባምስያ የእትይኻሞ ይፍታሕኻ/። ምምሃር ታይኡ? ዲፕሎማ? ድግሪ? ማስተርስ? 
ድምንፅፃር ምእንቲ ክጥዕም ብደንቆሮ ዓንዛር ማሃይም ሰብ ክጅምር!
ወዲ እንኡ…መተዓቢቱ…ሓደ ዓይነት ኣየር ሓደ ዓይነት ማይ ሰትይኡ ድዓበየ ወገኑ …ብኮንተይነር ፅዒኑ ገንዘብ ካግኒ ባሕሪ ካሻግር ናሰብ ሂወት ደሕልፍ፣ ገባሪ ሰናይ ድመደቦ ናደኽታማት ቕርሺ ካ ኣፎም ዳመንገገ ድበልዕ፣…ታይባሃል? ርእሲ ግላዕ!
“ደይምምሃር ደፋር ይገብረካ!”
ኣብ ልዕሊ ሃፍቲ ሃፍቲ ክውስኽ…ኣብ ልዕሊ መኪና መኪና ክውስኽ…ህንድ ቑንጣር ምግቢ ሸይጡ ብዙሕ ካግኒ ድደሊ ሃርጋፍ ነጋዲ…ግዚኡ ድሓለፎ ምግቢ ድሸጥ…ታይባሃል? ርእሲ ግላዕ!
“ድሓለፈሉስ እስትንፋስ የሕልፍ!”
ሃምቲ “ዳዊት” ብዙሓት ኣንሽቲ ትንሀውኦ ድ“ኦርዮን” ሓንቲ ፍረ ሰበይቱ ድመንጠሎ…500ካሬ 1000ካሬ ብሰበይቱ ስም፣ ብደቁ ስም፣ ብባዕሉ ስም ትንሀዎ ናሓደ ምስኪን ድኻ 140ካሬ ክምንጥል ፎቖዶ ሰበ ስልጣን…ፎቖዶ ፍርድ ቤት ሕምብቲት ዳበለ ድውዕል፤ ብስልጣኑ መሬት ዳሸንሸነ ሕሾት ዳወሰነ ድውዕል፤ ገባሪ ሓዳጊ ኾይኑ ክሻዕ ሓዳር ምፍታሕ ድበፅሕ በታኒ ሓዳር…ታይባሃል? ርእሲ ግላዕ!
“ሓጭርያ ተንቃዕረረስ ድነወሐ ይመስሎ”
ኣብ ርእሲ ሰበይቲ ሰበይቲ፣…ኣብ ርእሲ ቖልዓ ናደገ ቖልዓ፣…ኣብ ኽሕደት ጥልመት፣…ቕርሹ ፎቖዶ ዳ መስተ ዳበተነ መንፈሱ ብቕርሺ ድተመለአ፣…ሰላም ድራሓቖ፣…ድወገኑ ደይሓስብ ሓሻዊ ኢንቨስተር…ታይባሃል? ርእሲ ግላዕ!
“ሓጥያትይ ቕርሽይ ትጣራቓሚ ይኡ”
ሃይማኖት ምስ ሃይማኖት፣ ኣማኒ ምስ ኣማኒ፣…ሓደ ዘርኢ ምስ ኻልእ ዘርኢ ዳጋጨየ…በግዕ መስሉ ተኹላ ድኾነ ቑርዲድ ሰብ፣ ሓደ ብሄር ምስ ኻልእ ብሄር ታሪኽ ዳጣመመ ደናኽስ፣ ሃገር ሰላም ትንሆ ኣብ ራዕዲ ኣብ ህውከት ኣብ ራብሻ ሃም ድንሃ ኣምሲሉ ናለዋሃት መንፈስ ድርብሽ፣ ብሕማቕ ስራሑ ካ ሃገሩ ኣምልጡ ድኸደ መምለሲ ድሳኣነ ሳክታም ዲያስፖራ…ታይባሃል? ርእሲ ግላዕ!
“ኳሓሎ መስለንስ መንቆሮ”
ፎቖዶ ዳ-ዛርቲ፣ ፎቖዶ ዳ-ጠንቋሊ፣ ፎቖዶ ዳ ጡሽ ላዓጠኑ ሰብ ደፍዝዙ፣ ፎቖዶ ዳ ደፍተራ፣ ፎቖዶ ዳ ዛር፣ ፎቖዶ ዳ-ኣውልያ ዳወዓለ ሂወቱ ድትቐዘፈ መንፈሱ ድተድሃሎ …ታይባሃል? ዕድመኻ ትሕፀር!
“ደይወግሕያ መሲሉዋስ ኣብ ቦኽራ ትሓርእ”
ናሃፍታም ፍቕሪ ናድኻ ቐብሪ ተደይበለ፤ ብላይ ኽዳኑ ፅሩይ ኽዳኑ ተደይበለ፤ ሰብ ብመንደር ብዓዲ ተደይፈለየ፣…ሓመቐ-ፀበቐ ሓፀረ-ነወሐ ፈረየ-ደቐቐ ተደይበለ ሰብ ድፎቲ ሰብ…ታይባሃል? 
ምሁር ወዲ ዓበይቲ!
ኣለቂሑ ደየጨንቐካ፤ ብናብራኻ ደይግምተካ፤ ሽግርኻ ድርዳእ፤ ቃላት መሪፁ ድናገር፤ ሙዕ ደይናገር ሰብ…ታይባሃል? 
ምሁር ወዲ ዓበይቲ!
ድወገኑ ድሓስብ፤ በቃይ ድብል፤ ይቕርታ ድፈልጥ፤ ቦቕቧቕ መስተውዐሊ…ታይባሃል? 
ምሁር ወዲ ዓበይቲ!
ስለዚ ምምሃር ፅቡቕ ይኡ ። ብናየ ዓይኒ ሮሆ ምሁር ይኡ ፤ ናሰብ ፅቡቕ ድምነ ቕኑዕ ሰብ። ብዛዕባ ናሮሆ ምሁር ምዃን ዳሓረ ካረጋግፆ ይአ። ካ ዳጋጠመኒ ኣጋጣሚ ትል]ዕለ ክምርቐኩም!
        ካ ጓል ስዲ……. ካ ሓፂር ወዲ
ካ ብፀልማት ሰላቢ……. ካ ሽሮ ምግቢ
ካ ጓል በሸሮ……. ካ ሃሳስ ወይዘሮ
ካ ምስ ፀማም ባእሲ……. ካ ሕሱም ሕርሲ
ካ መንግስቲ ሓሻዊ……. ካ ወዲ ፈሳዊ
ካ ጫሓም ጓል ……. ካ ወዲ ደጓል
ካ ኹ
ኩርኳሕ ማእሲ…….ካ ናዓለት ባእሲ
ካ ዕቡይ ቓሺ……. ካ ልቓሕ ቕርሺ
ካ ዘይቲ ብሰልፊ……. ካ ናረዳት ፀርፊ
ካ ሰፊሕ ኣፋ……. ካ ኻብዲ ሽርፋ
ካ ጫወታ ጠላዕ……. ካ ስብኣይ ጀላዕ
ካ ጀማሪ ቖርጣጢ……. ካ ነጋዲ ሸፋጢ
 ካ ጓህማም ስኑ……. ካ ሓጭር እዝኑ
        ኣየጋጥምኹም።
ሃምዙይ ግን ይሐሽ።
ካ ሸንፋፍ ሓዳር……. በይንኻ ምሕዳር
ካ ምሁር ድኻ……. ይሐሽ ምምናንኻ
ካ መኻን ሃፍታም……. ዓተርኻ ምቑርጣም
ካ ኣብ ገዛ ክራይ……. ተየእተኻ ምቕራይ
ካ ደመወዝ ናመንግስቲ……. ምሕፃብ ብረ-ደስቲ
ካ ደንቆሮ ባዓል ስልጣን……. ናማይ-ባሕራ ሸይጣን
ካ ካምስል ድኣምን……. ተኻዊት መኣምን
ካ ደያፅግብ ሃንዛ……. ናመቐለ ላዛ
        ይሐሽ።
ስለዚ ምምሃር ፅቡቕ ይኡ ። ደረቱ ወጥሩ ድናገር ደንቆሮ ሰብ ትምህርቲ ደይሓለፎ ርእሱ ሃም ጭንጭሕለ ልብኻ ድጨድዱ ቃላት የውፅእ። ድተምሃረ ሰብ ግና ቃላቱ ምጡን፤ ሓሳቡ ስሩዕ፤ ዉሑዳት ኣብ መሬት ድውዕሉ ቃላት ይናገር። ምምሃር በረከት ይኡ ። 
*****
መዘከርታይ ዳልዐልኹዎ ድሕሪ ምምራቐይ ዳርጋ ድሕሪ ኽልተ ዓመት ይኡ ። ሮሆ፣ ኣነ፣ ቃስያ፣ ብንያም፣ ቅዱስ፣ ሚልካ፣…ኹልና ትመርቕና። ቅዱስ ብHO (Health Officer) ትመርቑ ኣብ ዓብዪ-ዓዲ ኽልተ ዓመት ብድሰረሐ ዳብ መቐለ ጥዒና ቢሮ ቐይሩ። ሚልካ ዳብ ለንደን ወፅኣ። ብንያም Green Card ተወዲኡሉ ዳብ ኣሜሪካ ክኸድ ሃም ድኾነ፣…ኹልና ብመንገዲ ሂወት ኸይድና።
ድሕሪ ኣነ ድቃስያ ናፍቕሪ ሕቶ ምቕራበይ ናመወዳእታ መፈላለይት ማዓልቲ ኣዳልውና ኹልና ኣዕርኽቲ ትኣክብና ነበርና። ትርሓስ፣ ሚልካ፣ ብንያም፣ ቃስያ፣ ሮሆ፣ ራዛ፣ ቅዱስ!
ናመወዳእታ ድድባዕልና ድንዝክረሉ ናመጨረሽታ ቃልይ ሓንቲ ደርፍይ ኣብ መዘከርታና ድክንፅሕፍ ትነጋገርና። ናኹልና ሃምዙይ ይብል ነብሩ።
*****
ምስ ሮሆ ድሕሪ ኽልተ ዓመትይ ሽዱሽተ ወርሒይ ትጋኒና። ኣብ ደቡብ ክልል ሰርሑ ዳብ መቐለ ሕርሻ ምርምር ድሽዱሽተ ወርሒ ብስራሕ መፅኡ። ኣብ ማእኸል ዋላ’ኳ ሓደ ሓደ ግዜ ንደዋወል ብዙሕ ዳዋጋዕናዮም ነገራት ግና የነበሩይ። ደይትደዋወልናሉ ምኽንያት...ኣነ ቦታ ሕዙኒ፤ እሱለ ናስራሕ ኹነታት ሃም ድሓሰቦ ስለደያግነዮ ይኡ። እምበይ ሮሆ ዓርከይ ረሲዐዮ የኾነይ። ሃመይ ብለ ክርስዖ? ምስቲ ናስራሕ ዓለም ድንሆ ጉያ ጉያ...ምስቲ ናጋ ሎሚ ዳበልኻ ናግዜ ኣጠቓቕማኻ ድሳተተካ... ምስቲ ሂወት ድምቕናዕ ድትፃላፈዖ፤…ትደማምሮም ሓንጎልኻ ሰብ ድረሸዐ ክሻዕ ድመስል ጨረውረው ይብል። ብዚይ ወዲ እዚይ ብዙሕ የተደዋወልናይ። ኸዚ ግና ናሂወት መንገዲ ኣዚሩ ብናሮሆ ናስራሕ ኣጋጠሚ ኣብ መቐለ ኣጋንዩና። ትምሃሮ ትንሀና ኣብ ኹሉ ግዜ ካ ሃፀይ ዮሃንስ ቤት ትምህርቲ ትፈድስና ሽሃይ ድንሰትየሉ ድነበርና ዮርዳኖስ ብሉ (Yordanos Blue) ካፌ፤ ድሕሪ ብዙሓት ዓመታት ኸዚ ኣብኡ ትቃምጥና ምርኣየይ ብትዝታ ዳብ ናቑልዕነት ሂወትና መለሰኒ። ሃምቲ ድግምቶ ግና ብዙሕ ካ ናቓደም መልክዕና የተለወጥናይ። ኣነ ንኡሽተይ ዘፍጢጠ፤ ሮሆ ንኡሽተይ መሊጡ። ጨጉሩ ምንህንህ ውሉ። ስሕቡ። ምዕባይ ግን ዓቢና የና። ኣነኳስ ዓይነይ ፃዕዳ ዓለባ ድመስል ድነበረ ዳብ ኣዋዘ ትቓይሩ። ኣከዳድናይ ናዓብዪ ሰብ ዳርጋ ኾይኑ። ደረትና ነፍሕና ድንኸድ ድነበርና ቓርዩ። ካ ደጊም “ዋይ ዛእርጋንየ፤ ባዕላ ይኣ እምበይ ኣነ’ማ ኣይደለኽዋይየ” ብልኻ ዳብ ምድራፍ ዳብ ምዃን ይኡ ። ኸዚ ምስ ሮሆ ኣብ ዮርዳኖስ ብሉ የና ድንሀና። ቓደም ዩኒፎርም ኣብ ማእገርና ኣንጠልጥልና ደኣተናሉ ብሉ (Blue)፤ ኸዚ ዓበይቲ ሰባት ኾይንና፣ ጃኬት ትኻድንና ትቓመጥናሉ። 
ብዙሓት ነገራት፡- ብዛዕባ ስራሕ፣ ቤተሰብ፣ ናብራ፣ ትወሰኽቲ ግዜያዊ ነገራት ብዳዋጋዕና ናክብራ ነገር ኣልዐልኹሉ። ኣብ ሞንጎ ሮሆይ ክብራይ ዓበይቲ ነገራት ሃም ድትፈጠሩ፤ ነገር ግን ሃም ደይትሳኸዐሉ ንገሩኒ። “ምስ ክብራ ኣበይ የኹም ድትጋነኹም?” በልኹዎ። 
“ምስ ክብራ ኣብ ኣዲስ ኣበባ ሜክሲኮ ትጋኒና ነብርና። ብፌድራል መንግስቲ ስራሕ ክትምደብ ዳብ ኣዲሳባ መፅኣ ነብራ፤” ውሉ ምንም ተደይመሰሎ ድሓለፈ ነገር ሃም ድኾነ ስምዕቱ ክሓብአኒ ሞከረ።
“ቃሕ ክብል… ድገርም ይኡ!” ትደነቕኹ።
“እወ! ኣብ ሸበሌ ሆቴል ጥቓ ድግነ ፌድራል ጥዕና ቢሮ ይኣ ስልጠና ወስዳ። ዳብ ሸበሌ ኸይደ ኣብ ጥዕና ቢሮ ኣትየ ኣግንየያ። ቕድሚ ኽልተ ዓመት ምዃኑ ይኡ ። ቕድሚኡ ድትጋነና ኣብ መቐለ ድዕርፍቲ መፅአ ትንአኹ ይኡ። ብስልኪ ኹሉ ግዜ ይድውለላ ነብረ…”
“ሃመይ ኣግንኻያ? ሓምቓ? ፀብቓ?”
“ሰብ ታፍቕርኻዮ ሕመቑ ፅበቑ ይርአየካ ብልኻ ደኻ? “ውሉ ቲ ናቓደም ሑጉስ ገፁ ኣርአየኒ። “ዳሓርኸ?” ብለ ኣዒንተይ ኣብ ኣዒንቱ ተኽለ ኣሕለውለውኹ። “ዳሓር ኣብ ለጋሃር ኦሮምያ ባንኪ ህንፃ ድግነ ካፌ ትቓምጥና ብዙሓት ድሓለፉ ነገራት…ናየ ናውሽጢ ስምዕተይ፣ ኣብ ሞንጎና ድሓለፉ ነገራት፣…ችፕስ ኣዝዝና ድነውሕ ስዓታት ኣዋጊዕና፤” ውሉ ካ ሓዘን ድጠንከረ ድመስል ስምዒት ኣብ ገፁ እትው ውፅእ ዳበለ ትርአየኒ። “ዳሓር…” ውሉ ብነውሑ ተንፍሱ ድነውሕ ግዜ ሕትም በለ።
“ዳሓር ኸ?”
“ኣብ ቤቴል ዳ ቤተሰብ ስለዳዕረፈት፤ ዳብ ቤቴል ክትኸድ ዳብ ጦርሃይሎች ካ ሜክሲኮ ብሃይገር (ሮሆ ኣብ ሃይገር ተሳፊሩ አይፈልጥይ) ትልዓልና። ጥቅምቲ 30፤ 2006 ዓ.ም ይኡ ። ኣብ ጦር ሃይሎች ማይ ዳወቐዐ ነብሩ። ዳብ ናቤቴል ታክሲ ክትገብእ ብቑሪ ድንቀጥቀጡ አእዳወይ ዘርግሐ ካ በሪ ታክሲ መለስኹዋ። ታክሲ ምፅዋዕ ቓፅሉ…
 “ክብራ?” ብለ ዳብ ውሽጢ ዳብ ደገ ምትንፋስ ድኣበየኒ ይመስል ዓይኒ ዓይና ዳጠመትኹ ኣብ ቕድሚ ብማይ ድውቅዑ ትሳፈርቲ ናበይንና ዓለም ፈጠርና። “ኣቤት ሮሆ?” ብላ ካ ጨጉራ ድንጠባጠብ ማይ ዳፀረገት ካብኣነ ደወፅኡ ቃላት ምጥማት ቓፅሉት። “ኸዝለ ያፍቅረኪ ይአ። ኣብ መቐለ ቤተ መፅሓፍቲ ቖልዑ ኾይንና ትንጋነይለና ድነበረ ነገር ታስታውሲ ዶ? ኸዝለ ያፍቅረኪ ይአ። ሓንቲ ዕድል ሃብኒ። ጨለ በልኒ። ርሕቐት አይግድበናይ!” ብለ፤ ድወቅዕሎ ማይ፣ ማይ ተይመሰለና ድብዙሓት ደቒቓታት ዓይኒ ድዓይኒ ተጠማመትና። “ሮሆዋይ! ንጋ ክነግረካ! ነጋ ንጋነይ። እ! ኸዚ ገዛ ክኸድ፤” ትብለኒላ ካ ገፃ ድታሕቲ ድንጠባጠብ ማይ…ካ ኣስፋልቲ ጦር ሃይሎች ዳብ ላዕሊ ድነጥር ንጣብ ማይ ኣብ ሞንጎ ኽልተና ናስሕበት ሓይሊ ፈጠረ።
“ሮሆ?” በልኹዎ። ፈጢኑ “ኣቤት!” በለኒ ካ ትዝታ ዳትበራበረ። 
“ናማንኻ ዲኻ? ፊልሚ መስሉ!”
“ራዛ! ሃምኡ ይኡ …”
“ጨለ ቓፅል…”
ዳብ ታክሲ ኣትያ፤ ትሳፊራ ዳብ ቤቴል ኸደት። ኣነ ዳብ ቦሌ...ብፒያሳ...ታክሲ ኣግንየ ትዓዘርኹ። ለይቲ ምውጋሕ ኣብዩኒ! ነጋ ተሃንጥየ ትፀበኹዋ።
“ሮሆ? ማክያቶኻ ረስዕኻዮ!” ብለ ኣብ ማእኸል ወግዕና አሐንከልኹዎ።
ካ ድኣዘዞ ማክያቶ ሓንቲ ማዕጓ ሰትይኡ ናውሽጡ ምትንፋስ ቓፅሉ። “ብናግኡ ኣብ ክላውድናይን ካፌ ትጋንና ብዛዕባ ናየ ቤተሰብ፣ ብዛዕባ ናያ ቤተሰብ፣ ብዛዕባ ምረቓኣ ኣውግዕና። ካ ኣዕርኽታ ትፈልያ ስለድመፀአት፤ ምስ ኣዕርኽታ ብስልኪ ትፈላልያ ምስኣነ ድራር በልዕና።” 
“ፅቡቕ ግዜ!” ብለ ስምዒቱ ትረዳእኹሉ።
 “እወ!” በለኒ ድቕልድሎ መስሉ። ውሽጡ እምኒ ድኣተዮ መስሉ ተረኸለይ።
“ዳብ ቤቴል ካፋንዋ ብኣየር ጤና ድወስድ መስመር ዳብ ጦር ሃይሎች ቓፀልና። ሳዓት 12፡45 ይብል። ካ ታክሲ ወሪድና ኣስፋልቲ ድምሽጋር ብመሸጋገሪ እግረኛታት ሕድ ሕድ መደያይብ ዳደየብና፤ ድምፂ ምሸት ኣብ ኣዲስ ኣበባ ብናየይ ክብራይ ናፍቕሪ ሓሳብ ትመለአ። ፀልም ባዓል ፃዕዳ መንጠልጠሊ ቦርሳ ሕዛ ብመደያይብ ዳደየበት፤ ብሓደ ዓይነት ኣሰዳድራ ዳሰደርና፤ ካ ቑልቑል ድዓቐብ ካ ላዕሊ ዳብ ቑልቑል ዳደየብና ዳወረድና ዳብ ናቤቴል ታክሲ መዕረፊ ሸገርና።” 
“ኣብ’ዛ ቻይና ኢምባሲ ከባቢ ድኣ?”
“እወ!” በለኒ። ብትዝታ ዕዝር ዳበለ ወግዑ ቓፅሉ። 
ኣብ መሸጋገሪ ድልድል ቑልቑል ዳብ ሜዳ ዳውርድ ኣርባዕተ መደያይብ ብድቓረየ፤ ደው በልኹ። “ክብራ? ዚ ናትማሊ ኸ?” ብለ ጠየቕኽዋ። ምንም ተደይመለሰትለይ ሱቕ በለት። “ክብራ? መልሲ ሃብኒ? መልሲ ድኣነ ዕርፍቲ ይኡ!” ልዑልይ ትሑትይ ኾይንና መልሲ ተደይሃበትኒ ሱቕ በለት። “ክብራ?” ብለ ናልባ ክፈልጥ ቸኮልኹ።
ኣነ “ዋላ አይሳኻዕ…ድገበርኻዮ ናፍቕሪ መስዋእቲ ናሂወትኻ ኣካል ይኡ ፤” መጠረሽታኡ ተደይነገረኒ ብስምዒት ሃፀፅኹ። “ዳሓርኸ ሮሆዋይ?”
ዳሓር እሺ ብላትኒ። “እሺ ታይ? ታፍቕርኒ የኺ? እሺ ብልኽኒ?” ተደይሓሰብኹዎ ብናፍቕሪ ሓይሊ ብሕቶ ኣፃደፍኹዋ።
“ታብላትካ?”
ኣዒንታ ካብኣን ዳትድሃሉ “እወ ይፈትወካ ይአ!” ብላትኒ። “ዳብ ቤቴል ኣሳፍረያ ብኽልተ እግረይ ሃም ቖልዓ ዳዘለልኹ ዳብ ገዛይ ተመልሰ” ካ ማክያቶኡ ጓዕ ኣበለ። “ዋው! ዋው!” ርእሰይ ላነቕነቕኹ ተሓጓስ ሮሆ ኣሐጎሰኒ። “ዳሓርኸ ሮሆ?” ዕርፍቲ ተደይሃብኽዎ ክቕፅለለይ ገበርኹዎ። ካዕርፍ ድደለየ ድመስል ኣናጋግርኡ ድሕዝ ድሕዝ ዳበሎ “ታይ’ሞ ክገብረልኻ ይኡ ራዛዋይ?” ውሉ እምቢ ውሉ ደይፈልጥ ኣንደበቱ ድመጀመርታ ግዜ ትቓወመኒ። “ሮሆ? ናይኻ ታሪኽ ማለት የናየይ ድኡ? እ?” ብለ ቕድሚ ኸዚ ደውለ ደይምጥያቐይ ዳሕዘነኒ ታርኩ ክውድአለይ ሕንቃቐ ብድትመለኦ ምፍርራሕ ለመንኹዎ።
“ብሳልሳይ ማዓልቱ ዳብ መቐለ ክትምለስ ስለድኾነት ድመጨረሻ ግዜ ትጋኒና፤” እግሩ ሓፍ ኣብሉ ካልሱ ኣስተኻኸለ። ምስቲ የተሳኸዐለይ ምባሉ ኣብ ሮሆ ካንብቦ ድደለኹ ናፀፀት ምልክት ከግንዮ የኻኣልኹይ።
“ኣብ ፒያሳ ቕድሚ ኸዚ ድናሳሚ ዓርከይ ፍቕረኛ ውህብቶ ድምግዛእ ድኸድናሉ ቦታ ኸይደ ናእዝንይ ናኽሳድይ ውህብቶ ዓድገ ዳብ ክላውድናይን ለጋሃር ሓለፍኹ። እሳ ካ ቤቴል ይኣ ትመፅእ…” ውሉ ውሽጠይ ብፍቕሪ ዓለም ስምዒቱ ካንብብ ገበረኒ።
“ታዓይነት ውህብቶ ይኡ?”
“ደስ ብሃሊ ይኡ ነብሩ። ድኣ ደስ ካብላ ይኡ ብለ ድሓሰብኹዎ ገዝአላ። እሳ ኣብ ድመፀአትሉ ግዜ ብዙሕ ገንዘብ ስለደይነበረኒ ብጣዕሚ ኽባር ውህብቶ የኾነይ። ድሓር ኣብ ክላውድናይን ምሳሕ በልዕና፤ ድገዛእኹላ ውህብቶ ድናፍቕርይ ምረቓይ ገብረ ህበያ…ልበይ ብታሓጓስ መለአ። ኣብ ኽሳዳ፤ ኣብ ምጡን አእዛና ገብራቶ ኣብ ዓይነይ ቧዕ በለትኒ፤” ውሉ ድክብራ ምስኣኑ ብፅቡቕ ድትቓበሎ ይመስል ብስሩዕ ደርጊ-ስኑ ኽምስ በለኒ።
“ሮሆዋይ! ዕድለኛ የኻ…ፍፁም ዕድለኛ!” ጣዕሚ ፍቕሩ ካጣዓዕሞ ሞከርኹ።
“ድምንታይ ሃምኡ ብልኻ?”
“ዋላ አይሳኻዕ...” ብለ ክቕፅል ብድበልኹ ታሪኩ ክውድአለይ “ቓፅል” በልኹዎ።
“ውህብቶይ ገይራ ፎቶ ኣልዕለያ…ልክዕ 8፡30 ናቓትሪ ብድኾነ ብንጋኡ ዳብ መቐለ ስለድትኸድ ጨጉራ ክትስራሕ ሃም ድንሀዋ ነግራትኒ…ዳብ ቤቴል ኸደት።… ሃምታ ማዓልቲ እሳ ሂወተይ ምሉእ ድኾነሉ ግዜ የለይ፤” ውሉ ርእሱ ነቕነቐ።
“ማዓልቱ ትዝክሮ ዶ? መኣዘ ይኡ ነብሩ?”
“ሕዳር 3, 2006 ዓ.ም። ሰሉስ ማዓልቲ ይኡ ነብሩ።”
“ዳሓርኸ?”
“ራዛዋይ! ብ’ዚ ዳ ተክልዬ ከባቢ ዎክ ዳገበርና ናዋገዐዮ።…ካዚይ ድላዓል …” ውሉ ሒሳብ ክኻፍል ዳብ ጅቡኡ ሃሰስ በለ።
“ሮሆ! ብፍፁም አይኾንይ! ኣነ ይአ ድኻፍል!” ብለ ሒሳብ ኻፊልና ካ ብሉ ካፌ ወፅእና ዳብ መስመር ሃፀይ ዮሃንስ ሆቴል ገፅ ድወስድ መንገዲ ሕዝና ትዓዘርና። ብፅሞና ክሰምዖ ስለድደለኹ ዳብ ተክልዬ ቤተክርስትያን ክሻዕ ድንፅጋዕ ኣብ ሞንጎ ክብራይ ሮሆይ ድትፈጠሩ ሕልሚ ድመስሉ ነገራት ምሕሳብ ቓፀልኹ። ሮሆይ ክብራይ ብፍቕሪ ድትጋነዩ ኽረምቲ 2000 ዓ.ም ኣብ መቐለ ቤተ መፃሕፍቲ ምዃኑ ይዝክር። ድሕሪ ሽዱሽተ ዓመት ኣብ ኣዲስ ኣበባ ምግናዮም ይገርም።
ተክልዬ ትሳሊምና ዳብ ኣንፈት ቡቡ ሆቴል ዎክ ምግባር ቓፀልና።
“ሮሆዋይ? ዳሓርኸ?” በልኹዎ ሃፅፀ።
“ራዛዋይ! ታክገብረልኻ ይኡ ’ማ…ድሞተ ነገር እኮ ይኡ ፤” ውሉ ስምዒቱ ሃም ድትጎደአ ገለፀለይ።
“ሮሆ? ሂወት ሃምኡ ይኣ፤…እንድሕር ደይኾነ የኾነይ” ። “ዳሓርኸ?” ብለ ክነግረኒ ጨቕጨቕኹዎ።
“ዳብ መቐለ ብድትመለሰት ስራሕ ትመዲባ ኣብ ሽረ “ዓዲ ዳዕሮ፤ ፃሓዮ ጥዕና ጣብያ” ድበሃል ቦታ በፅሑዋ። ኔትዎርክ ብዙሕ አይሰርሕይ ግና ብማዓልቲ ኽልተ ሰለስተ ግዜ ይድውለላ ነብረ…ድሕሪ ሓደ ወርሒ ናየይ ናያይ ነገራት ሃም ደይኾን ነግራትኒ…” ውሉ ናሕሾት ኽምስታ ሕልጭ ዳበለኒ ስሓቐ።
“ድምንታይ? ኣብ ጥቓ መቐለ ደይኡ ክበፅሓ ደልያ ነብራ?”
“እወ።”
“ስኻ ዳብ ትግራይ ስራሕ ክትቕይር አይትኽእልይ ነብርኻ?”
“ይኽእል’ባ!” በለኒ ፍጥን ውሉ።
“ድምንታይ እማ ሃምኡ ብላትካ? ምርሓቓ ደይኡ ሃም መዕፀዊ መንገዲ ትጠቕማትሉ? ወይስ ድበፀሓ ቦታ ድስራሕ ኻቢድ ይኡ?”
“አይትፈትወንይ ነብራ ማለት ይኡ ፤” በለኒ ምንም ሃም ደይትሰመዖ መስሉ።
“ድምንታይ’ማ ጨለ ብላትካ?”
“እንድዒ! ራዛ? ድሞተ ነገር ስለድኾነ ንሕደጎ!”
“ታ ይኣ ብላትካ?” በልኹዎ ሕርቕ ብለ።
“ደውላትለይ። ኣች! ኣች! ምባል ጀምራ። ብጣዕሚ ሃም ድትፈትወኒ፤ ፅቡቕ ሰብ ሃም ድኾንኹ፤ ሃማየ ዓይነት ጥዑይ ሰብ ሃም ደይታግኒ ነግራትኒ፤ ግን አይኾንይ ...ዓርኪ እኒአኒ ይኡ ብላትኒ።” ስምዒቱ ቑዝዝ በለ።
“የመስልይ! ብስሩ የመስልይ። ኣብ ወርሒ ውሽጢ ታ ዓይነት ዓርኪ ይኡ? ክትፀንሐካ ስለደይደለየት...ሓሳባ ድኣ ትቕይር ደልያ? መጀመርትኡኸ ብናይኻ ናፍቕሪ ሕቶ ስለድትጨናነቐት ድኣ ደይኣመነትሉ ያፍቅረካ ይአ ብላትካ? ደይኡ ወይስ ተወሰኽቲ ጠየቕቲ መሐለውታ ነብሮማ?” ትናዲደ ብድፍረት ጠየቕኹዎ።
“በቃ! ብዙሕ ለሚነያ እምቢ ብድበለትኒ…ካውኡ ድደሓር ድከይትድውለለይ ኣምሕለ…ኣነለ ዋላ ሓንቲ ማዓልቲ ደውለላ የፈልጥይ!” ቃላቱ ታውፅኦምሎ ናምንጋር ሓቡኡ በኸተ።
ድናገሮ ስለድጨነቐኒ ኽሳደይ ደፍአ ዳሰደርኹ ድነውሕ ግዜ ኣብ ሞንጎና ሱቕታ ሰፈነ። ካዋግዖ ዓቕሚ የነበረንይ…ብጣዕሚ ይአ ሓዝነ።
“ኸዚ ድንሀቶ ኹነታትኸ ትፈልጥ ዶ?” ጨንቑኒ ጠየቕኹዎ።
“እወ!” ውሉ ገፁ እስር ኣበለ።
ደንጊፀ “ታይ?” በልኹዎ፤ “እወ” ትብለኒሎ ኣነጋግራኡ ጥንክር ስለድበለኒ።
“ስብኣይ አእትያ ስዊድን ሃም ድኸደት…”
“በቃ!…ኽይድ!…ኽይድ?”
“እወ!” ጎረሩኡ ፅርግ ኣበለ።
“ገራሚት ይኣ! ብጣዕሚ ገራሚት…በስመ ኣብ!” ብለ ድብሎ ነገር ድንግዝ በለኒ። ሮሆ ልበፀሖ ታሪኽ ኣእምሮኻ ድርብሽ ኹነታት ስለድነበረ ኣብ ሞንጎና ብዙሕ ሱቕታ ሰፈነ። ሚልካ ውን በለትኒ። ድበለቶ ኾይኑ። ሚልካ ኣብ ክብራይ ሮሆይ ድነበረ ናፍቕሪ ኹነታት ካ መጀመርትኡ “ሃም መማረፂ ይኣ ሒዛትካ እኒኣ” ብላቶ ነብራ ይኣ። ኣንሕና ግን ናሚልካ ፅዋ ሃም ሕማቕ ዒፍ ጥራሕ የና ቖፅርናዮ ነብርና ። 
“ሕማቕ ድተናገርኻያ ነገር የለይ…እወ’ዶ?” ብለ መረጋግዒ ሓሳብ ኣልዐልኹሉ።
“ምንም የለይ። አይኾንይ ብድበለትኒ ውሽጠይ ሃም ውሽጠይ ሕዘ ፅቡቕ ሂወት ሃም ድምነየላ…ድሽዱሽተ ዓመታት የፍቅረኪ ይአ ብድበልኹሉ ኣፈይ ሕማቕ ክናገር የደለኹይ፤” ውሉ ኹሉ ነገር ኣብ ኻብዱ ዓቍሙ ሃም ሕለፎ ነግሩኒ። ውሽጠይ ብልዕ ኣብሉኒ። ፍቕሪ በይንኻ ምሽካም ኻብድ ይኡ ። ጎዳኢ ስምዒት ሕዝኻ በይንኻ ምስቁንቋን ኻብድ ይኡ ፤ በተለይ ናውሽጥኻ ድትትንፍሰሉ ሰብ ኣብ ደይብሉ ቦታ! …ብጣዕሚ ሕማቕ ይኡ ። ሃመይ ኾን ውሽጡ ባዶ ኾይኑ ይኾን? ሃመይ ኾን ድርባይ ኾይኑ ትሰሚዕዎ ይኾን? ህንደየናይ ኾን ናደይትደላይነት ስምዕት ሓድርዎ ይኾን? ብሕርቃን፣ ብንደት፣…ካ ውሽጡ ድተመነዮ ናነዊሕ ግዜ ትምኒት ብምስኣን ምኽንያት ሕማቕ ደይምንጋሩ ሮሆ ምሁር ምዃኑ ይኡ ። emotional maturity ድባሃል ነገር ድሮሆ ይገልፆ ይኡ ። ሃምዙይ ዓይነት ኹነታት ዓብዪ ስምዒት ናምቁፅፃር ኽእለት የድልዮ ይኡ ። ድበፀሖ ጉድኣት ዋላ ካ ዕቅን ድላዕሊ ይኹን፤ ሕማቕ ከይናገራ ምጭካን ኣብዩዎ ይኾን! ድክብራ’ኮ ኣልዒሉ አይሞንያይ ነብሩ። 
“ሮሆዋይ!” ብለ ኣብ ማእኸል መንገዲ ዳዋጋዕና ድንኡሽተይ ሳዓት ደው ብልና ኣብ ድነበርናሉ ቦታ ተጒገ ሓፈቕኹዎ። ተሓፏፊቕና ብድትፈላለና ካ ገፁ ንኡሽተይ ፈንተት ብለ “ኹሉ ነገር ድፅቡቕ ይኡ ። ድትኻኣለካ ነገር ገብርኻ የኻ ግን የኾነይ። በይንኻ ድትውድኦ ነገር የኾነይ። ሓደ ሓደ ግዜ ሂወት ሃም ድኾነልኻ እምበይ ሃም ድደለኻዮ አይኾንይ፤” ብለ ኣነ ባዕለይለ ሓሳበይ ኣጥዕየ ምግላፅ ኣበየኒ። ኹነታቱ ረብሹኒ።
“እወ…ታማ!” በለኒ። ሓዘኑ ብርቱዕ ሃም ድነበረ ካ ኣዒንቱ ኣንበብኹ።
ድሓዝናዮ ወግዒ ክቕይር ድደለየ ብድመስል ስምዒት “ቃስያ ሃመይ ይኣ? ዳሕና ድኣ?” ውሉ ሓዱሽ ሕቶ፤ ኣነጋግርኡ ህፅፅ ውሉ ብድትቖራረፀ ድምፂ ጠየቐኒ።
“ዳሕና ይኣ። ድሕሪ ኣርባዕተ ወርሒ ቐለበት ክናኣስር ማዓልቲ ቖርፅና። ያው ንኡሽተይ መርዓ ነገር፤” ብለ ዜና ነገርኹዎ። ክነግሮ የደለኹይ ነብረ፤ ሓቢእኻኒ ፀኒሕኻ ከይብለኒ ሓስበ ይኡ ።
“ደስ ብሃሊ ብጣዕሚ! እግዚሃር ይትሓወሶ፤” ውሉ ሓቀኛ ፍቕሪ ናሂወት መሰረት ምዃኑ ናኣዲስ ኣበባ ሮሚና ካፌ ንግግሩ ውን በለኒ። 
“ኹሉ ነገር እግዚሃር ተውልዎ የቓርይይ። ወዲ ሰብ በይኑ ስለድፅዓረ ጥራሕ የሳኸዐሉይ። ካ ላዕሊ ይኹነልኻ ትባሃል እኒሀካ!” ውሉ ናመንፈስ ፅንዓቱ ኣርአየኒ።
ምስ ሮሆ ሃምዚይ ዓይነት ቕጥዑ ድጠፈኦ ወግዒ ኣዋግዕና ዳብ ገዛይ ትመለስኹ። ብዛዕባ ናየይ ናቃስያይ ቐለበት ግዜ ካውግዖ ሃም ደይነበረኒ ዳሓር ትረደኡኒ። ምስቱ ናክብራ ድናፈቖ ፍቕሪ ደይምስኻዑ ፅቡቕ ስምዕት ክህልዎ ይኡ ብለ የግምትይ። ግን ሮሆ ሃምኡ ዓይነት ሰብ የኾነይ። ሮሆ ምሁር ይኡ! ናሰብ ፅቡቕ ድምነ።
ኹልና ናቓደም ኣዕርኽቲ ብብዙሕ መንገዲ ትፈላሊና። ትረሓሒቕና። ኣብ ፋቶና ሰብ የለይ። ኹልና ትበትና። ኹሉ ውን ብሉኒ። ናፍቐዮ። መአከቢና ፋቶ ዘክረዮ። ሮሚና ቃስያ ድትህንጠወሉ ፋቶ ነብሩ። ካልዲስ ኣነ ድናፍቖ ፋቶ ነብሩ። ብኣማን ካፌ ሮሆ ድስጠሐሉ መአከቢና ፋቶ ነብሩ። ሓሳብ ድትለዋወጥናሉ...ዕርክነትና ዳጣዓዐምናሉ ...ናፍቕሪ ናሰላም ፋቶ ነብሩ። ኸዚ ግና ምመንገድና ሕዝና። ሮሆ ግና ብጣዕሚ ይኡ ዳሕዝን። ናሽዱሽተ ዓመት ፃዕሩ ምንም ፍረ ደይብሉ ኾይኑ። ትምኒቱ መኺኑ። ናነዊሕ ግዜ ትልሙ ማይ ድማይ ቓርዩ። ብላሽ ኾይኑ። ደይትመሰለሉ ቓርዩ። ፍቕሪ ሓርቢቱዎ። ኹምሽሽ ውሉ። ማዓንጥኡ ትኻርትሙ። ውሽጡ ጉምድ ውሉ። ኣብ ሓደ ወርሒ ውሽጢ ካ ናፍቕሪ ጅግና ዳብ ናልቢ ዑና ወርዱ። ድርኡ ደይኾን ግዲ ኾይኑስ ፍቕሩ ከርና ንፁህ ኾይኑ። ሮሆ ብውሽጡ ከርና ልሒሙ። ኣጥዒዩ ሕቕቕ ውሉ። ድክብራ ድነበሮ ፍቕሪ ከርና መስዋእቲ በዝሑዎ። ፍቕሩ ከርና ጥዕሙ፤ ኣጥዕዩ ምዒሩ። ናተስፋ መንገዱ ነውሑ፤ ብጣዕሚ ዓቅቡ። ድክብራ ከርና አሐንቅቑዋ። ድብዙሕ ዓመታት ሓንግርዋ ነብሩ። ጨለ ብላቶ ካደይትኾን ነብራ ምሐሾ። ተስፋ የምገበረይ ነብሩ። ምነፈሰሉ ነብሩ። ኸዚ ግና ትዝታኣ ጥራሕ ትሓንግጡ ቓርዩ። ድምንታይ “ኣነለ የፍቅረካ ይአ፤” ሃም ድበለቶ የተረደአንይ። ምናልባች ነገራት ሃም ድሓሰበቶ የኸዱላይ ይኾን። ዋላ ይኹን ግን ሕማቕ ሰብ ይኣ! ናጥቕሚ ሰብ!
ምስ ቃስያ ድባዕለይ ኣብ ጥቓ ‘ዳ’ባ ኣናንያ ምግናየይ ብብዙሕ መንገዲ ዕድለኛ ይአ። ድትመነኹዎ በፅሑ። ትምኒተይ ሰምሩ። ናልበይ ኾይኑለይ። ቃስያ ኣብ ዓይደር ሆስፒታል፤ ኣነ ኣብ ኣንዋር መስግድ ጥቓ ድግነ ናመብራህቲ ሓይሊ ቤት-ፅሕፈት ትቖፅረ ምርኣየይ...እግዚሃር ዳብ ሓደ መንገዲ ጠርንፉና። ድሕሪ ኣርባዕተ ወርሒ ቃስያ ዕላዊት ሰበይተይ ትኾን ይኣ። ኣነ ለ /ራዛ ናቡኡ ሓዛ/ ክባሃለለይ ይኡ ። ሮሆ ግን ዳብ ኻልእ መንገዲ ወስድዎ፤ ዳብ ደይፍለጥ መንገዲ። ዳብ ሓዱሽ ትልሚ። ዳብ ኻልእ ሂወት። ዳብ ኻልእ ጉዕዞ። ዳብ ኻልእ ኣለሻ። ዳብ ሓዱሽ ሰብ ምድላይ! ሂወት ሃምዛው ይኣ። ሂወት ድድምነያ የትኾንይ።
ቅዱስ ለ ኣብ ቤት ፅሕፈት ቢሮ ጥዕና ይኡ ድንሆ። ደይሓሰቦ ብዳጋጠሞ ደይትሓሰበ ጥንሲ ካ ዓብዪ-ዓዲ ቖልዓ ወልዱ መፅኡ። ቓድምና ስለድትመረቐ ዳርጋ ሰለስተ ዓመት ድኾን የትጋነናይ። ቅዱስ ኣቦ ኾይኑ። ወግዑ ለ ትቓዩሩኒ። ኣብ ሓደ ቦታ ቡና ዳሰተና “ታይኡ ዚ ቡን ወለል ድብል ነገር ድንሀዎ፤ ዝርባብ ሕንጦ ይመስል፤” ስለድበለኒ ዳመሳሰሎም ነገራት ምስቲ ኣቦ ምዃኑ ኣዳሓሓዝኹዎ። “ፅሕፃሕ ሕንጦ ድመስል ሕብሪ” ፣ “ሕንጦ ሕንጡጦ ጨይኑ” ድብሉ ቃላት ድሕሪ ምውላዱ ዳትጠቐመሎም ታዓዘብኹዎ። ምስ ቅዱስ ኣብ ናኣየር ጉዕዞ ዳጋጠመና ዓብዪ ትዝታይ ይኡ ። ብተወሳኺ ብዛዕባ ሓደ መስሐቒ ነገር ድነገረኒ ኹሉ ግዜ ውን ያብሎ። ኣብ ጥምቀት ባዓል ዳጋጠሞ ይኡ ። ሓንቲ ኣብ ቴሌቭዥን ዳትጠየቓ “ባዓል ጥምቀት ካ ኻልእ ባዓል ፍሉይ ድገብሮ ታ ይኡ?” ትብህለን ይጥየቓ። ድመለሰኦ መልሲ “ብዚይ ወርሒ ለካቲት 11 ይኡ ፤” ብለን ስለድመለሳ ቅዱስ መስሐቒ ገብርዎ፤ ኣነ ናቅዱስ መዘከርታ ገብረዮ ቓርየ። ዘን ሰበይቲ ብዙሕ ግዜ ለካቲት 11 ካ ምኽባረን ድተልዓለ ሃይማኖታዊ ባዓል ገብረንኦ። ብርግፅ ሰማእታትና ህንድ’ቲ ዘን ሰበይቲ ድሓሰበኦ ኽብሪ ይግበኦም ይኡ።
ትርሓስይ ተኽላይይ ብ1997 ዓ.ም ድትመዝገብዎ ኮንደምንየም ገዛ ኣብ “ጀሞ” በፅሑዎም ፅቡቕ ሂወት ሃም ድመርሕለዉ ሮሆ ነግሩኒ። ናሆም ወዳ ሻምናይ ክፍሊ ፅቡቕ መሕለፊ ነጥቢ ሃም ዳምፀአ…ኹሎም ደቃ ፅቡቕ ሃም ድንሀዩ...ሕጉስቲ ሃም ድንሃ ነግሩኒ። “ካ ዓይኒ ድገለለስ ካ ልቢ ገለለ፤” ግዲ ኾይኑስ ሮሆ ጥራሕ ይኡ ደይትሳኸዐሉ። ትርሓስ፤ ሮሆ ድበፀሖ ነገር ድሰመዐት የመስለንይ። መን’ሞ ክነግራ? ናሮሆ ኹነታት ተሰምዓ ሃመይ ኣብላ ልባዊ ሓፍትነታ ክትገልፀሉ ሃም ድትኽእል ኣብ ውሽጠይ ኹሉ ግዜ ድስእሎ ነገር ይኡ ። ነቓዕ ፍቕሪ ታሃም ድመስል ጥዕማቶ ይኣ። ጉልታም ፍቕሪ አሕልፋ ይኣ። ሸራፍ ናሂወታ ምዕራፍ ትዝክሮ ይኣ። ሰምዓ ተኾይና ድሮሆ ካ ድንሀዋ ፅኑዕ ምፍታው ድትልዓለ ሓዘና ቓልል ድኾን የመስለንይ። ምኽንያቱ ሮሆ ድትርሓስ ብብዙሕ መልክዑ ኾዋኒኣ ይኡ።
ሚልካ ኣብ ለንደን ድትግነ ሓፍታ ቪዛ ወዲኣትላ ዳብ ለንደን ኸይዳ። ብሰላም ኣብ ለንደን ሃም ድኣተየት ድቃስያ ኣብ ቫይበር ፂሕፋትላ። “Hey kasy! I’ve safely arrived in the UK. Glory to God...Keep in touch!” ድብል ፅሑፍ፤ ኣብ እግሪ ዙ ፅሑፍ ኣፋ ወሪማ ድትልዓለቶ ፎቶ ወስኻ ልኢኻትላ ሃም ድነበረት ኣርኢያትኒ ነብራ ይኣ። ብንያም ወዲ ኣስመራ ለ ድሕሪ ብዙሕ ግዜ ዳብ ኣብ ማይ-ፀብሪ ድግነ ናኤርትራውያን ስደተኛታት መዕቖቢ ምምልላስ ፕሮሰስ ትወድእሉ ብስደተኛ ምኽንያት ዳብ ኣሜሪካ ሃም ድኸድ ሮሆ ኣዋግዑኒ።
ሰሚራ ለ ወለዳ ዳምፀኡላ ዓብዪ መላጥ ሰብአይ (ሓጂ) አእትያ ቖልዓ ሃም ድወለደት ሰምዐ። ብዙሕ ብዛዕባ ሓዳራ ድፈለጥኹዎ ነገር ግን የብለይይ። ካ ኣምስት ኪሎ ስራሕ ብሓዳር ምኽንያት ሃም ድሓደገቶ ሰምዐ። ዳሕዘነትኒ…ክታግንዮ ድትህንጠወሉ ድነበረት ናፍቕሪ ጣዕሚ ተያግነየቶ ሓርሙዋ። ናውሽጢ ልቢ ሓብሓቢ የገጠማይ። ስኢና። የቐነዓይ። ትምኒታ ብገናኡ፤ ኣብ ቖልዓ ምዕባይ ትፀምዳ። ብርግፅ ሰሚራ እኖ ምዃን ካ ዳጥዕመለን ደቂ ኣንስትዮ ሓንቲ ይኣ። እኖ ናምዃን ተፈጥራዊ ናባህሪ ፀጋ እንሀዋ።
ሮሆ ግና ድሕሪ ናክብራ ኹነታት ምስ ማንም የቓረበይ። ሂወቱ ኣብ ክብራ ወድኡዎ። ድደይኾን ነገር ብዙሕ ካደይታፅዕሮ ፅቡቕ ነብሩ። እሳ ለ ጥቕማ ይኣ ዳሓለወት ነብራ። ናጥቕሚ ዘመን ይኡ ። ምስ ክብራ ድትጋነዩላ ማዓልቲ ሕማቕ ይኣ። ሮሆ ምስ መን ክቓርብ ሃም ድኽእል ምግማት ኻብዱኒ። ምስ መን? ሃመይ ብሉ? ብምንታይ ልቡ? ተቓርቡኸ ድጓል እምነት ይህልዎ’ዶ ይኾን? ኣነ ታክሕግዞ ሃም ድኽእል ምፍላጥ ኣብዩኒ። ድናየይ ቃስያይ ቃል-ኪዳን ኣብ መቐለ ድፀንሕ ምዃኑ ጥራሕ ትሓጒሰ። ቃስያ ብዛዕባ ኽልትኦም ድኾንዎ ነገራት የሰመዐትይ። ሮሆ ኹሉ ነገር ድፅቡቕ ክገብረሉ ይኾን። ናመፅሓፍ ቅዱስ ቃል “ኹሉ ነገር ድፅቡቕ ይኡ ፤” ድብል ሮሆ ኣብ መዘከርታ ደፍተረይ ድፃሓፎ ውን በለኒ። ሓቂ ይኡ ! ኣነ ለ ኣብ ሂወተይ ድትምሃርኹዎ ኹሉ ነገር ድፅቡቕ ምዃኑ ይኡ ።
“ኹሉ ነገር ድፅቡቕ ይኡ።”










ተወዲኡ!