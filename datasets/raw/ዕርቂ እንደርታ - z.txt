ባህላዊ ስነ-ስርዓት ዕርቂ እንደርታ
[1]ብ መለስ ሰለሞን መሓሪ






































መጋቢት 2012 ዓ.ም.  መቐለ፣ ትግራይ




1. መእተዊ
1.1. ድሕረ ባይታ መፅናዕቲ
ወዲ ሰብ፣ ካብ ፍጥረታት ዓለምና ዅሉ በዓል ብሩህ ኣእምሮ፣ መስተውዓሊ፣ ብልሂ፣ ብምዃኑ ዘጋጥምዎ ፀገማት፣ ፈተናታት ከባቢኡ ናብ ረብሕኡ ንምልዋጥ፣ ብዙሓት መፍትሒ ምህዞታት፣ ሜላታት ፈጢሩ፡፡ቕድሚ እቲ ሐዚ በፂሕዎ ዘሎ  ኣተሓሳስባ፣ ዕብየትን ምዕባለን፥ ኣብ ስርዓት ኣልባ ዘመን፣ ሰብኣዊ ክብርን ኣተሓሳስባን ኣብ ዘይዓበየሉ ዘመናት ሓሊፎም፡፡ኣብ ክንዲ ምትሕብባር፣ ምትሕግጋዝ፣ ምትሕስሳብ፣ ፍቕርን ሰላምን ዕርቅን ምፍጣር፣ ኩሉ ንዓይ፣ ኩሉ በኣየ ይኹን፣በይነይ ክነብር፣ በይነይ  ጅግና፣ ኣነ ዝበልኩዎ ተዘይዀይኑ፣ ኣነ ፍሉይ ሰብ እየ ብዝብሉ መግለፂ ድሕረት ምኽንያታት ናብ ዘየድሊ ጐንፂ፣ ንሕንሕ ብምእታው፣ ንኒባዕሉ ብምጥቅቃዕ፣ ዝደልዮ ነገር ብሓይሊ፣ፅዕንቶ ብምፍጣር ኣብ ልዕሊ ከምኡ ዝበሉ ደቂ ሰብ ፍጡራት ኪሳራታት ንብረት ኰነ  ህይወት  በፂሖም፡፡
ድልየት ወድሰብ ወሰን ስለዘይብሉ፥ ብስስዐ፣ ግዝኣት ብምስፍሕፋሕ፣ ልዕልነት ሓይሊ ሚዛን  ንምሕላው፣ ካብ ውልቀ ሰባት ሓሊፉ፥ ሃገር ምስ ሃገር፥ ወገን ብምፍላይ (ብመዝረ) ብዙሕ ህይወት ዝሓለፈሉ ታሪክ 1ይን 2ይን  ኵናት ዓለም  ይጥቀስ፡፡
ህዝብታት ዓለም ዝሓለፉዎ ታሪክ ጐንፅታት ሕድሕድ፥   ኣብ ኣህጉርና፣ ኣብ ሃገርና ኢትዮጵያ ኰነ ኣብ ትግራይ  ብዓሌት፣ ብዘርኢ፣ ብከባቢ፣ ብብሄር፣  ሓው ምስ ሓው ባእሲ፣ ብነብሲ ምድልላይ፣  ኣተሓሳስባ ድሕረት ጐዳእቲ ባህላዊ ፍፃመታት ካብ ዝበሃሉ ሰብ ንሰብ ብምስዓሩ፣ ብምጕድኡ ወይከዓ ብምቕታሉ፣ መላሲ ደም፣ ፈዳይ ሕነ እናተብሃለ ከም ፍሉይ መለክዒ  ጅግንነት ተገይሩ እናተቘፀረሉ ዝነበረ ዘመናት፥ ተዘክሮ ቀረባ እዋን እዩ፡፡
ድሕሪ ነዊሕ ዘመናት ድሕረት፥ ሰብ ንሰብ ብምቕታሉ፣ ብምብዳሉ ዝውደሰሉ፣ ዝሽለመሉ ወይከዓ ከም ጅግና ዝቝፀረሉ ግዜ  ሓሊፉ፡፡  ወዲ ሰብ ለውጢ ኣተሓሳስባ፣  ባህሪ ፣ ኣዚሩ ምሕሳብ፣  መነባብሮ፣ ሰብአዊ ክብሪ እናፈለጠ፣ እናተረደኦ ምስ መፅአ፥ ካብ ስርዓት ኣልቦነት፣ ካብ ህልኽን ነንባዕሉ ህልቂትን ብምውፃእ፥ ብዙሓት ባህላዊ ስርዓተ ክብርታት ፈጢሩ ክትግብር ጀሚሩ፡፡ ሓደጋታት ተፈጥሮ ኰነ  ሰብ ሰራሕ ንምክልኻል ኰነ ንምስዓር እንተተሓባቢሮም፣ እንተተሰማሚዖም፣ እንተተፋቒሮም፣ ኣብ ሞንጊኦም ሰላም እንተሃልዩ ጥራሕ ምዃኑ ፈሊጦም፣ብተግባር ክርድኡ ጀሚሮም፡፡
ደቂ ሰብ፥ ብኽልተ ምኽንያታት ስርዓት፣ ሕጊ ክፈጥሩ፣ ክምህዙ ክኢሎም እዮም፡፡ እቲ ቀዳማይ፥ ሃይማኖታዊ እምነት እዩ፤ ትካላት እምነት፥ ኣመንትን ተከተልትን ዝምርሕሉ ስርዓት፣ ትእዛዝ፤ ብትምህርቲ ስብከት ኣተሓሳስባ ወዲ ሰብ፣ ስነምግባር ክህልዎ ኣብ ምግባር ዓብይ ተራ ነይሩወን፡፡ እቲ ካልኣይ፥ ስልጣን እዩ፤ ሰበ ስልጣን፣ ነገስታት ስልጣኖም ከይፈርስ፣ ህዝቢ ንምምሕዳር ሕጊ፣ ስርዓት ምሕደራ ስለ ዘድልዮም፥ ኣብ ኣተሓሳስባ ወዲ ሰብ ርኡይ ለውጢ ከምፅኡ ክኢሎም እዮም፡፡
በዚ መሰረት፥ ካብ ቅድሚ ልደተ ክርስቶስ ኣትሒዙ፥ ህዝቢ ብሕጊ ኦሪት፤ ድሕሪ ልደተ ክርስቶስ፥ ብሕጊ ሓዲስ ኪዳን፥ ብፅሑፍን ብሕገ ልቦናን (ብቃል) ይዳነ፣ ይመሓደር ነይሩ፡፡ ኣብ ሕጊ ኦሪት፥ ሰብ ዝቀተለ ክቕተል፣ ዓይኒ ዘጥፈአ ዓይኑ ክጠፍእ ውሳነ ፍርዲ ይወሃብ ነይሩ፡፡
ድሕሪ ልደተ ክርስቶስ፥ ዝፀንሐ ሕጊ ተከሊሱ፥ ብሕጊ ሓዲስ ኪዳን ተለዊጡ፡፡ ሰብ ተጋግዩ ኢልካ ኣይትጋገ፣ ሓዊ ዀይኑ እንትመፅአካ ማይ ኮይንኻ ፅንሐዮ፤ ብፀጋምካ  እንተፀፊዑካ ክደግመካ የማንካ ሃቦ፣ ብዝብል ትእዛዝ፥ ኣብ ልዕሊ ሰባት ከይጨኻኸኑ ተሰቢኹ፣ ንዘመናት ኣስተምህሮ እናተውሃበ መፂኡ፡፡ 
ብመሰረት እዚ፥ ኣብያተ እምነት፣ ባህላዊ ሓድግታት፣ መሰረት ስርዓት  ዅሎም ዘመናዊ ሕጊ፣ ምህዞታት ዓለምና እዮም፡፡ ኣብ ሃይማኖታዊ መፃሕፍቲ፥ መፅሓፍ ቅዱስን ቅዱስ ቁርኣንን ደቂ ሰባት በቢእምነቶም ብሕጊ፣ ብስነ-ምግባር፣ ብስርዓት ይምርሑ፡፡ ድሕሪ ነዊሕ ግዜ፥ ሰብ እንተጥፍእ ዝግሰፀሉ ዘመናዊ ሕጊ፥ ኣብ ሕገ መንግስቲ ብዝሰፈረ፥ ብሕጊ ፍትሃብሄር፣ ገበን መቕፅዒ ሕጊ ተደንጊጉ ኣብ ተግባር ውዒሉ፡፡ 
ዅሎም ቤተ-እምነታት፥  ወትሩ ስለ ዕርቀ ሰላም፣ ቅንዕና፣ ፅቡቕ ስነ ምግባር፣ ምድግጋፍ፣ ሓድነት፣ ምሕረት (ይቕረ በሃላይነት)፣ ክብሪ ወዲ ሰብ፣ ሓቂ ዘረባ፣ ሰብኣዊ ርህሩህነት፣ ፍቕርን ምትሕስሳብን፣ ኣፀያፊነት ሓሶት፣ ኣፀያፊነት ክሕደት፣ ኣፀያፊነት ዅሉ ዓይነት በደልን ክፍኣትን ዘምህሩን ዝሰብኹን ብምዃኖም፥ ሰብ ኣብ ልዕሊ ሰብ ከይጭክን፣ ኽፋእ ከይሓስብን ከይፍፅምን፣ ፈሪሃ እግዚኣብሄር ንክህልዎ ፅዕንቶ ፈጢሩ ፡፡
ቕድሚ እዚ ኹሉ ዘመናዊ ሕጊ ምፍጣሩ ግና፥ ሰብ ብሕገ ልቦና (ብቃል እምነት) ብባህላዊ መንገዲ ከም ሓደ ትካል ፍትሒ ኰይኑ  ንምድናይ የገልግል ነይሩ፡፡ ወድ ሰብ በደል፣ ጕድኣት እንትበፅሖ፣ ጐንፂ እተጋጥሞ ዝዳነየሉ፣ ፍትሒ ዝረኽበሉ፣ ሰላም ዝነግሰሉ ስርዓት  ዘትሕዘሉ ጥበብ ፈጢሩ፡፡ 
ኣበው ከም ዝብልዎ፥ “ድሕሪ ነዊሕ ዘመናት፥ ወዲ ሰብ ነንባዕሉ ብምንሕናሕ፣ ብጕልበት ኣብ ሰባት ጥቅዓት ምፍፃም፣ ምብዳል ዋላ ሓንቲ ተጠቃሚ ዝኮን ኣካል ከምዘየለ ተረዲኡ፣ እኳ ደኣስ፣ ሕድሕዱ ምጥቅቃዕ እንተቐፂሉ፥ ዝተረጋግዐ ሂወት ምምራሕ ፍፁም ዘይከኣል ምዃኑ ፈሊጡ፣ ሰባት ብፍላጥ ኰነ ብገርሂ ኣብ ልዕሊ ወገኖም ጥፍኣት፣ ስሕተት እንትፍፅሙ፥ ናብ ዝገደደ ሓደጋ እናሰፍሐ ከይኸይድ ብሰላማዊ መንገዲ ዝተኣራረሙሉ፣ በዳሊ ምስ ተበዳሊ ብምቅርራብ፥ ይትረፍ ይትረፍ ተበሃሂሎም፥ ብይቅርታ ሰላም ዝፈጥሩሉ ስርዓት ክፈጥሩ ክኢሎም”  ይብሉ፡፡
“መበገሲ ዘጋጭይ ምኽንያት ክህሉ ስለዝኽእል፥ ሰባት ንምንታይ ተጋገዩ፣ ንምታይ ሰሓቱ፣ ንምንታይ ይጋጨዩ ኣይበሃልን፡፡ ይትረፍ ሰብ ተናጋሪ፣ ተንቀሳቃሲ፣ ዘጋጭይ እንተተረኺቡስ እምኒ ምስ እምኒኳ ይጋጨው ” ይብሉ፡፡ እንተኾነ ግና፥ ብገንኡ እንተዘይተኣሪሙ፥ ሓደ ሻብ ዝተፈጠረ ስሕተት፥ ኣይምለስን፡፡ ብዙሕ ሰብ ስለ ዝመላላእ ምእራም፣ ይቕረ ምባል፣ ምሕረት ምግባር እዩ “ይትረፍ ወዲ ሰብ ኣምላኽ’ኳ ይቕረ ይብል” ስለ ዝበሃል “ሰባት ካብ ምቅይያም፣ ምጥቅቃዕ ወፂኦም ሰላማዊ ህይወት ንምምራሕ፤ ካብ ፍርሕን ንሕንሕን ነፃ ንምዃን፥ በዳሊ ምስ ተበዳሊ ብሓደ ቀሪቦም ብሽማግለታት፣ ብዓበይቲ ዓዲ፣ ብመራሕቲ ሃይማኖት ዝፍፀም፥ ባህላዊ ስነ ስርዓት ዕርቂ ንክፍጠር ምክንያት ኰይኑ” ይብሉ፡፡
ባህላዊ ስነስርዓት ዕርቂ፥ ኣብ ሞንጎ ሰባት ንዝፍጠሩ ዝተፈላለዩ ጐንፅታት፣ ኣፈላላያት፣ ናብ ሓደ ብምምፃእ፣ ናብቲ ቅድሚ ጐንፂ ዝነበሩሉ ሰላምን ስምምዕን ብምፍጣር ንብዙሕ ዘመናት ኣብ ማሕበረሰብ እናገልገለ መፂኡ፡፡ ብምዃኑ ድማ፥ ኣብ ትግራይ ካብ ዝርከቡ ባህላዊ ስነስርዓት ዕርቂ ኣልዒለ፥ ኣብ  እንደርታ ኰነ ኣብ መላእ ትግራይ፥ ስነስርዓት ዕርቂ እንደርታ ተባሂሉ ዝፍለጥ፥ ዝርዝር ስነስርዓቱ፣ ከመይን ብምንታይን ይትግበር? ጥቅምታቱ ከ እንታይ እዮም? ዝብሉ ሓተታ ኣድላዪን፣ ወሳኒን ብምዃኑ፥ ብሰፊሑ ንምብራህን ንምስናድን እዚ ምርምር ቀሪቡ ኣሎ።
1. 2 ሓተታ ፀገም ምርምር
ባህላዊ ስነስርዓት ዕርቂ፥ ኣብ ዓለም፣ ኣብ ሃገርና ኰነ ኣብ ትግራይ፣ በቢ ከባቢኡ፥ ኣብ ከይዲ ኣፈፃፅምኡ፣ ስፍሓቱ፣ ዕምቈቱ፣ ትሕዝትኡ ይፈላለ እምበር፥ ንተመሳሳሊ ዕላማ፣ መሳርሒ ሰላም፣ ፍትሒ ኰይኑ ንዘመናት እናገልገለ ፀኒሑ፡፡ ክሳዕ ሐዚ እውን ኣብ ጥቕሚ ዘሎ ባህላዊ ስርዓት ማሕበረሰብና እዩ፡፡ኣብ ሓደ ከባቢ ማሕበረሰብ ዝፍጠር ወይከዓ ዝትግበር ጥንታዊ ስርዓት፥ ብቀጥታ ኰነ ብተዘዋዋሪ ናይቲ ማሕበረሰብ ደረጃ ስልጣነ፣ ኣተሓሳስባ፣ ብልሓትን ንቅሓትን የረድእ፡፡ እዚ ማሕበራዊ ስርዓት ኣብ ሓፂር ግዜ ዝፍጠር ዘይኮነስ  ውፅኢት ውህሉል ስርዓተ ክብርታት ብዙሕ ዘመን  እዩ፡፡
ኣብ ሞንጎ ሰባት ዝፍጠር ጐንፂ፥ ዝፀነሐ፣ ዘሎን ዝቅፅልን ባህሪ ደቂ ሰባት ምዃኑ ዝፍለጥ ሓቂ እዩ፡፡ ዕርቂ እንደርታ፥ ዘመናዊ ስርዓት ኣብ ዘይነበረሉ ሰዓት፥ ብዙሓት ጐንፅታት ብምእላይ ሓደ ኣካል ፍትሒ  ኰይኑ እናገልገለ ዝመፅአ ባህላዊ ስርዓት እዩ፡፡ ብምዃኑ ከዓ ድሕንነት፣ ሰላም፣ ሓድነት ከባቢ ኣብ ምሕላው ዓብይ ብፅሒት ኣለዎ፡፡ 
እዚ ጥንታዊ ስነስርዓት ዕርቂ፥ ካብ ስርዓት ዳግማዊ ሃፀይ ምኒሊክ ጀሚሩ ክሳዕ ሐዚ፥ ብውሱን መልክዑ እናተዳኸመ፣ ባህላዊ ትሕዝትኡ እናነከየ መፂኡ ፡፡ ስለዚ እቶም ዋና ዋና ምኽንያታት ብምፍላጥ፤ እዚ ጥንታዊ ባህላዊ ስነ ስርዓት ዕርቂ፣ ባህላዊ ትሕዝትኡ ከይለቐቐ ንክቕፅል ምግባር ንማሕበረሰብ፣ ንውልቀ ሰባት፣ ንመንግስቲ (ዘመናዊ ሕጊ) ሓጋዚ ብምዃኑ ንክዕቀብ ዕንቅፋታቱ፣ ክፍተታቱ ተነቒሶም ተነፂሮም ንክወፅኡ ንምግባርን ቅልጡፍ ፍታሕ ንምሃብን ብዕምቈት ምትንታን የድሊ፡፡
ዕርቂ፥ ኣብ ሞንጎ ክልተ ሰባት፣ ጉጅለ ፣ ዓሌት ወይከዓ ብሄር ዝፍጠር፥ ዝኰነ ዓይነት ጐንፂ፣ ኣሉታዊ ዘይምስምማዕ ወይከዓ በደል፣ ጥቅዓት፣ ጕድኣት እንትበፅሕ ናብቲ ዝነበሮ ሰላም፣ ፍቕርን ምትሕግጋዝን ንምምላስ ዝግበር ባህላዊ መንገዲ መሰማምዒ፥ ምሕረትን ይቕረ በሃላይነትን ካብ ኰነ፥ ብቲ ዝህቦ ግልጋሎት  ልክዕ ግና ብኣግባቡ ክተሓዝ፣ ክስነድ ዘይምግባሩ ዓብይ ክፍተት እዩ፡፡ እዚ ባህላዊ ስርዓት፥ ዓብይ ፀጋ ሓደ ከባቢ ኰይኑ፥  ብቐፃልነት ናብ ወለዶታት ክሓልፍ፣ ክሰጋገር፣ ክስነድ ኣይረአን፡፡ ስለዝኰነ እውን ድሕሪ ግዜ ባህላዊ ትሕዝትኡ እናነከየ፤ ኢሉ እውን ጠቅሊሉ ከይርሳዕ፥ ሙሉእ ስርዓቱ ክተሓዝ ክስነድ፣ ናብ ትውልዲ ክሓልፍ ብሳይንሳዊ መንገዲ፥ ብምርምር ተፀኒዑ ብስርዓት (ብኣግባቡ) ክተሓዝ ይግባእ፤ ብዝብል ተሰኒዱ ተዳልዩ ኣሎ፡፡
1.3 ሕቶታት ምርምር
* ዕርቂ እንደርታ ብከመይ መንገዲ እዩ ዝትግበር፣ ስነ-ስርዓቱኸ? 
* ዕርቂ እንደርታ መኣዝን እንታይ እንታይ ፀገማትን እዩ ዝፈትሕ?
* ዕርቂ እንደርታ ዝህቦም ረብሓታት እንታይ እንታይ እዮም?
* ስፍሓት ተጠቃምነት፣ ተጠላቢነትን ተፈላጥነትን ዕርቂ እንደርታ እንታይ ይመስል?
* ዕርቂ እንደርታ ክሳዕ ሐዚ ንምንታይ ትኹረት ከይተውሃቦ ፀኒሑ?
ዕርቂ እንደርታ ምስ ዘመናዊ ሕጊ ዘለዎ ምትእስሳር እንታይ ይመስል? (እዚኣ ትኹን)
1.4  ዕላማ ምርምር
እዚ ምርምር ጥቕሉልን ዝርዝርን ዕላማታት ዘካተተ ኰይኑ ንሳቶም እውን ከም ዝስዕብ ተገሊፆም ኣለው፡፡
1.4.1 ሓፈሻዊ ዕላማ
 ቀንዲ ዕላማ እዚ ምርምር፥ ኣተገባብራ፣ተቐባልነት፣ስፍሓትን ተጠቃምነትን  ባህላዊ ስነ-ስርዓት ዕርቂ እንደርታ ፣ ብዝረዝር ዳህሲሱ ትንታነ ምክያድ እዩ   ፡፡
1.4.2 ዝርዝር ዕላማታት 
ዕርቂ እንደርታ ብከመይ መንገዲ ከም ዝትግበር፣ ኣፈፃፅምኡ ንምብራህ 
ዕርቂ እንደርታ ዘለዎ ስርዓት እንታይ ከም ዝመስል ንምትንታን
ኣብ እንደርታ፥ መኣዝን ኣብ ምንታይ ኵነታትን ዕርቂ ከም ዝካየድ ንምብራህ ዕርቂ እንደርታ ብመንግስታዊ መሓውራት ማለት ብፀጥታ፣ ትካላት ፍትሒ፣ ቢሮ ባህልን ቱሪዝምን፣ ዩኒቨርሲቲታት፣ ኮሌጃት  ትካላት ወዘተ  ትኹረት ዘይተውሃበሉ ምኽንያት ንምብራህ፤ ምስ ዘመናዊ ሕጊ ዘለዎ ምትእስሳር ምትንታን 
ዕርቂ እንደርታ፥  ኣብ ሰፊሕ ከባቢ ትግራይ ንምንታይ ተፈላጢ ከምዝዀነ  ንምግላፅ
1.5 ረብሓ ምርምር
እዚ ምርምር ምስ ተዛዘመ፥ ዝስዕቡ ረብሓታት ይህልዉዎ ።
ስነ-ስርዓት ባህላዊ ዕርቂ እንደርታ ኣጕሊህካ ብምውፃእ፥ብኣካላት ፍትሒ  (ብመንግስቲ) ኣብ ዘመናዊ ሕጊ ኣትዩ ንከገልግል ንምግባር እዩ፡፡
ንዝቕፅሉ ተመራመርቲ፥ ባህሊ፣ ታሪክ ዕርቂ ከም ዋና መበገሲ ኰይኑ ንምግልጋልን፣ኣብ ማሕበረሰብ ከም ትካል መማረፂ  ፍትሒ  ኰይኑ ክቕፅል ንምግባርን ይሕግዝ፡፡ ካብዚ ብተወሳኺ፥ምስ ዘመናዊ ሕጊ ዘለዎ ዝምድና ብቐሊሉ ብንፁር ብም’ፍላጥ፣ ፍታሕ ብሂላት ዕርቂ እንደርታ  ንምርዳእ የኽእል፡፡ካልእ፥ ዕርቂ እንደርታ፣ ባህላዊ ትሕዝትኡ ከይለቐቐ ንክቕፅል፣ ንክመሓላለፍ ይሕግዝ፡፡
ዕርቂ እንደርታ ሐዚ ኣብ ምንታይ ዅነታት ከም ዘሎ ንምፍላጥን፥ጥቕምታት ዕርቂ እንደርታ ብምርዳእ፥ ብመንግስቲ፣ ምሁራት፣ ዩኒቨርሲቲታት ትዅረት ተዋሂብዎ ብሰፊሑ ዝስረሓሉ መንገዲ የመቻችው፡፡
1.6 ደረት ምርምር
እዚ ምርምር፥ ኣብ ትሕቲ ዘፈር ሃገረሰባዊ ልማዳት (ባህላዊ ስርዓት) ካብ ዝካተቱ ተግባራት ሓደ  እዩ። እቲ ምርምር ትዅረት ዝህቦም ነጥብታት እቶም ዋና ዋና ዕርቂ እንደርታ ብከመይ መንገዲ ከም ዝትግበር፣ ኣፈፃፅምኡ መብርሂ ንምሃብ፤ ዘለዎ ስርዓት እንታይ ከም ዝመስል ንምትንታን፤ ዕርቂ ዝካየድ መኣዝን እንታይ እንተጋጥምን እዩ? ዝብል ንምብራህ፤ ብዝምልከቶም ኣካላት መንግስቲ ቱኹረት ዘይተገበረሉ ምኽንያት ንምርዳእ፤ ምስ ዘመናዊ ሕጊ ዘለዎ ምትእስሳር ምትንታን፤ ንምንታይ ኣብ ሰፊሕ ከባቢ  ትግራይ ተፈላጢ ኰይኑ? ዝብል መብርሂ ንምሃብን፣ ኣብ ባህላዊ ዕርቂ እንደርታ ስነስርዓት ኣፈፃፅማ ከይዲ ስርዓቱ  እንታይ ይመስሉ ኣብ ዝብሉ ዛዕባታት ብዝርዝር የፅንዕ፡፡
ስለዚ፥ኣብዚ ምርምር፥ ስርዓታት ዕርቂ  ካልኦት ከባቢታት   ምስ ዕርቂ እንደርታ ተተሓሒዙ ከም መርአያ ዝተፈፀሙ ታሪኻት፣ ብንፅፅር ኣይቐርብን (ኣየካትትን)፡፡ እዚ ምርምር ዝካየደሉ ከባቢ (ቦታ) ኣብ ትግራይ ኰይኑ፥ ካብ ነባር ኣውራጃታት ትግራይ፥ ኣብ ኣውራጃ ዓባይ እንደርታ እዩ፡፡
ኣውራጃ እንደርታ ምሉእ (፸ እንደርታ) ንምርምር ዝተመረፀሉ ምኽንያት÷ ኣብዚ ኣውራጃ ዘሎ ህዝቢ (ማሕበረሰብ)ካብ ጥንቲ ኣብ ሓደ ምምሕዳር፤ ሓደ ስነ-ልቦና፣ ታሪክ፣ ብማሕበራዊ ስነ ምግባሩ፣ ባህሉ ኰነ ብላዛ ቋንቋ ፍፁም ዘይፈላለ (ዘይነፃፀል) ሓደ ህዝቢ ብምዃኑ፤ ባህላዊ ስነ-ስርዓት ዕርቂ እንደርታ ስርዓት ፍትሕን ዳኝነትን ገይሮም፥ ብሓደ እናተጠቐሙሉ ዝመፁ ስርዓት ስዘዝኰነ እዩ፡፡
1.7 ሜላ ኣፀናንዓ
ኣብ ትሕቲ እዚ÷ ሜላ ኣተኣኻኽባ መረዳእታን ሜላ ኣተናትና ዝተኣከበ መረዳእታን ዝብሉ ንኡሳን ርእስታት ኣለዉ። እሳቶም እውን ከምዚ ዝስዕብ ተገሊፆም ኣለው።
1.7.1 ሜላ ኣተኣኻኽባ መረዳእታ
ንቲ ምርምር ኣድለይቲ ዝኾኑ መረዳእታታት ንምእካብ፥ ቀዳማይ ፍልፍል ሓበሬታ ኣብ ተግባር ውዒሉ ። እዚ ማለት፥ ትዕዝብቲ፣ ፈለጥቲ ዕርቂ ቃለ-መሕትት ብምግባርን ኣቦ ገረባት ብኣካል ተወሪዱ ፊት ንፊት ካብ ህዝቢ ዝተዋህለለ እዩ። 
1.7.2 ሜላ ኣተናትና መረዳእታ
መረዳእታታት ካብ ዝተፈላለዩ ወሃብቲ ሓበሬታን ትዕዝብትን ምስ ተኣከቡ፣ ማሕበረ ባህላዊ ትርጕሞም መሰረት ብምግባር፥ ብመልክዕ ገለፃ ክትንተኑ ተገይሩ።


2. ዳህሳስ ተዛመድቲ ፅሑፋት
2.1 ዕርቂ፥ዝብል ቃል፥ ኣብ ሞንጎ ውልቀ ሰባት፣ ጕጅለ ፣ ዓሌት፣ ወይከዓ ብሄር ዝፍጠር ዝዀነ ዓይነት ጐንፂ፣ ኣሉታዊ ዘይምስምማዕ ወይከዓ በደል፣ ጥቕዓት፣ ጕድኣት፣ ናብ ዝበኣሰ ከይዓቢ፣ ካብ ስግኣት፣  ነፃ ኰይኑ፥ ሰላማዊ ናብራ ንምንባር፣ ጥቕዓት፣ በደል ዝበፅሖም ኣካላት ምስ በደልቲ (በዳሊ) ብምቅርራብ፣ ብምፅራይ፣ ብጥፍኣቱ ልክዕ ክኽሕስ ብምግባር፣ ምሕረት ብምሕታት፣ ብዝፈፀሞ ጥፍኣት ተናሲሑ (ተፀፂቱ)፣ ’’ኣበስኩ’’ ብምባል ናብቲ ዝነበረ ሰላምን ፍቕርን ምትሕግጋዝን ንምምላስ ዝግበር ባህላዊ መሰማምዒ፣ ምሕረትን ይቕረ በሃላይነትን ጥንታዊ ባህላዊ ስርዓት ማሕበረሰብ እዩ፡፡
2.2 ስምምዕነት፥ ብጎንፂ፣ ብሓሳብ፣ ብእምነት ምጉዳል፣ ውዕሊ ወይከዓ ብካሊእ ምኽንያት ዝፍጠሩ ኣፈላላያት ብባዕልኻ፣ ብሞንጎኛ ወይከዓ ብስሪት ናብ ሓደ ብምምፃእ፣ ብምርድዳእ ብሰላማዊ መንገዲ ብምትእምማን ምስምማዕ ማለት እዩ፡፡
2.3 ሽምግልና፥ ዝኮነ ኣፈላላይ፣ ጎንፂ፣ ለመና ሕፀ፣ ዘይምስምማዕ፣ ንምርድዳእ ይኹን ንምስምማዕ ብሳልሳይ ወገን ብሞንጎኛ ንምፍታሕ እንጥቀመሉ ከይዲ እዩ፡፡
2.4 ሽማግለ፥ ብህዝቢ ዝፍለጡ፣ ዝእመኑ ዓረቕቲ ዓበይቲ ዓዲ፣ ብተበደልትን በደልትን ድሌት ዝምረፁ ለባማት፣ ብሞንጐኛነት፣ ብሳልሳይ ወገን ኮይኖም ዝኮነ ይኹን ኣፈላላይ፣ ጎንፂ፣ ለመና ወይከዓ ዕርቂ ሰላም ንምፍጣር ዝተመረፁ ሰባት እዮም፡፡  
2.5 ማዕረ፥ ኣብ ዕርቂ ብጥፍኣቶም፣ ብስሕተቶም መጠን፣ እምነት፣ ሕብሪ፣ ዕድመ፣ ሃፍቲ፣ ስልጣን፣ ዓሌት (ትውልዲ) ብዘይኣፈላላይ ብማዕረ፣ ብቓንጪ፣ ብማዕረ ምርኣይ ማለት እዩ፡፡
2.6 ፍትሒ፥ ሰብ እንትብደል፣ እንትጥቃዕ ብዳልን ተበዳልን ብጥፍኣቶም፣ ብስሕተቶም ልክዕ ብዘይ ምንም ቅሬታ ተመጣጣኒ ፍትሓዊ ውሳነ ምሃብ ማለት እዩ፡፡
2.7 ኣበስኩ፥ ዝተጋገየ፣ ዝበደለ ሰብ ወይከዓ ጉጅለ በደሉ ካብ ውሽጡ፣ ብነስሓ ባዕሉ ኣሚኑ ብምቕራብ ንዕርቂ ድልው ምዃን እዩ፡፡   
2.8 ወሰን ተሳጋሪ፥ እቲ ስርዓት ካብ ሓደ ፉሉጥ፣ ውሱን ማሕበረሰብ ወፃኢ፣ ካብ ወሰኑ (ድካ) ወፃኢ ናብ ካሊእ ብውሱን መልክዑ ብባህሊ ቋንቋ፣ ታሪክ ወይከዓ ብሄር ወይከዓ ብምምሕዳራዊ ወሰን ዝፍለ ማሕበረሰብ ተሳጊርካ (ተጓዒዝካ) ብምኻድ ዝሓሰብካዮ ምፍፃም እዩ፡፡ 
2.9 ይቕሬታ፥ ቅድሚ ዕርቂ ዝተጋገየ፣ ዝበደለ ሰብ ወይከዓ ጉጅለ በደሉ ካብ ውሽጡ፣ ብነስሓ ባዕሉ ኣሚኑ ብምቕራብ በዲለ ተጋግየ ብምባል ብሰብ ወይከዓ ብባዕሉ ይቅሬታ ምሕታት እዩ፡፡
2.10 ምሕረት ፥ ዘብፅሖ በደል ኣሚኑ በዲሊ፣ ተሰሓሒተ፣ መሓረኒ ተኢሉ ናይ ዘብፅሖ ጉድኣት ወይከዓ ጥፍኣት ተመጣጣኒ ውሳነ ካሕሳ ተኪሒሱ በደል ዝበፀሖ ኣካል ሓዲገ፣ ይቕር ኢለ፣ ምእንተ ሰብን እግዚኣብሄርን ክብል ምሒረ እየ እንተኢሉ ማለት እዩ፡፡ 
2.11 ካሕሳ፥ በዳሊ ሰብ ኣበስኩ ምስበለ፣ ይቕሬታ ምስ ሓተተ፣ ኣብ ስነ ስርዓት ዕርቂ ብጥፍኣቱ ልክዕ ንቱ ዘጥፈኦ፣ ዘብፀሖ ጉድኣት ክትክእ ብዝኽእል መልክዕ ንክኸፍል፣ ንክክሕስ ብዓበይቲ ዓዲ ዝወሃብ ውሳነ እዩ፡፡




2.12 እንደርታ፥ 
እንደርታ (፸ እንደርታ)፥ ሓደ ጥንታዊ ዓብዪ ግዝኣት፥ ኣካል ሰሜናዊ ክፍሊ ሃገርና ትግራይ ኰይኑ፥ ክትነብረሉ ማቻ ዝኰነ ኣየር ፀባይ ደጉዓ፣ ሓውሲ ደጉዓን ቆላን ዘለዎ ከባቢ እዩ፡፡ መነባብሮኡ፥ እቲ ህዝቢ  ካብ ጥንቲ ጀሚሩ ኣብ ሕርሻ፣ ንግዲን ምርባሕ እንስሳን  ዝተመስረተ እዩ፡፡
ወሰን ግዝኣት ዓባይ እንደርታ፥ ብቢ ዘመኑ ሓደ ሻብ ይሰፍሕ፥ ካሊእ ግዜ እናፀበበ ዝመፀእ ዋላ’ኳ ተኰነ፥ እንደርታ ማለት፥ ናይታ ሐዚ ብጣዕሚ ንኡሽተን ካብ 1984 ዓ.ም. ጀሚሩ ወረዳ እንደርታ ተባሂላ ምምሕዳር ቅርፂ ዝሓዘት ዘይኰነትስ፥ እቲ ዋና ታሪካዊ መልክኣ ምድራዊ ስፍሓት (Geographical) ተባሂሉ ዝፍለጥ ግዝኣት፥ ብሰሜን፥ ገርዓልታ፣ ፅራእ፣ ወንበርታ፤ ብምብራቕ፥ ሽኸት፣ ዓሰብዓ (ድድባ ደርገዓጀን፣ ወጀራት)፤ ብደቡብ፥ ኣላጀ ምላሽ፣ ቦራ ስላዋ፤ ብምዕራብ፣ ሳምረ፣ ሳሓርቲ፣ ደጉዓ ተምቤን ኣብ ማእኸል ሕብርቲ ጨለቖት፣መቐለ፣ ሕንጣሎ፣ዙርያ እምባ ኣርዓዶም ዘጠቃለለ እዩ፡፡
እንደርታ፥ “እንዳ-ርትዕ” ካብ ዝብል ጥሙር ቃል ትግርኛን ግእዝን  ዝወፅአ ኰይኑ ‘’እንዳ’’ ማለት፥ ብቋንቋ ትግርኛ  ናይ እገለ፣ ናይ እኒ እገለ፣ ዓዲ እገለ ንምባል እንጥቀመሉ ጠቋሚ በዓል ዋና ቃል እዩ፣ ‘’ርትዕ’’ ማለት ከዓ፥ ብቋንቋ ግእዝ፥ ፍትሒ፣ ሓቂ፣ ዘይምውስላት፣ ፅኑዕነት፣ ወዘተ. ማለት እዩ። መሰረተ ቃሉ፥  ረትዐ፣ ረታዒ፣ ኣሸነፈ፣ ሓቂ ፀወየ/ተዛረበ/ ወዘተ. ካብ ዝብል ቃል ዝመፅአ ኰይኑ ረትዐ፥ ሰዓረ፣ ተዓወተ፣ ዳደየ፣ ኣእመነ፣ ማለት እዩ፡፡ ብሓደ ጠሚርካ እንትረአ፥ እንደርታ (እንዳርትዕ)፥ ትርጉሙ ዓዲ ርትዕን ፍትሕን፣ ዓዲ ብልሓትን ብስለትን፣ ዓዲ ፍልጠት፣ ዓዲ ዳደ፣ ዓዲ ጀጋኑ፣ ዓዲ ሓቂ፣ ዓዲ እምነትን ፅንዓትን ወዘተ. ማለት እዩ፡፡ እንደርታ (እንዳ ርትዕ)፥ መለለዪ ባህሪ ሓደ ስልጡን ማሕበረሰብ ፣ መፀውዒ ስም፣ መፍለይ ከባቢ እዩ፡፡
ግዝኣት ፸ እንደርታ፥ ምናዳ ድሕሪ ም’ድኻምን ውድቀትን ዘመነ ስልጣነ መንግስቲ ኣኽሱም፥ ንዘመናት ጠንካራ፣ ዋና ማእኸል ማሕበረ ኢኮኖሚን ፖለቲካን ኰይኑ ብምቅፃሉ፥ ኣብ ዘመነ መንግስቲ ዛጉዌ እንተኰነ እውን ተመጣጣኒ ሓይሊ ሚዛን ሒዙ ከይተደፈረ፥ ብዙሓት ታሪካት ቅርስታት ስልጣነ ኣክሱም ብምዕቃብ፥ ካብ ውሉድ ወለዶ ክሓልፍ ብምግባር ዓብይ ዘለኣለማዊ፣ ወርቃዊ ታሪኽ ሰሪሑ ዝመፅአን ዝፀንሐን፣ ክሳዕ ደሓር መቐመጢ ዋና ጠቕላሊ ማእኸላይ መንግሰቲ ሃገርና ኢትዮጵያ ኰይኑ ዝፀነሐ ግዝኣት ክፋል ሃገርና እዩ፡፡
ኣብ ማእኸላይ ዘመነ ታሪክ ኢትዮጵያ ጥራሕ’ኳ እንተርኢና፥ ብሃፀይ ዓምደፅዮን ዘመነ መንግስቲ (1306-36)፥ ኣብ ከባቢ ትግራይ ኣቀዲመን ብሽመን ካብ ዝፍለጣ እንደርታ፣ ተምቤንን ሳሓርትን ምዃነን መፅናዕቲታት ይሕብሩ፡፡ እንደርታ፥ ጥንታዊት ምስ ምዃና ተተሓሒዙ ዓዲ ቅዱሳን፣ ዓዲ ሊቃውንቲ፣ ካብ ጥንቲ ስልጡን ማሕበረሰብ ዘለዋ ምዃና ቀወምቲ ቅርስታት፣ ብዙሓት ስርዓተ ክብርታት፣ ባህልን ታሪኽን ከም መረዳእታ ኰይኖም ይሕብሩ፡፡ ካብቶም ዝፍለጡ ብዙሓት ስርዓተ ክብርታት፥ መግለፂ መንነት፣ስልጣነ፣ ዲሞክራሲያዊ ኣተሓሳስባን ተግባርን ዝዀኑ   ብህዝቢ እንደርታ ብሰፊሑ ዝፍለጡ ንምርኣይ፡-


ተቑ
	ስርዓት፣ ብልሓት፣ ጥበብ፣ ባህልን ታሪክን
	ዝፍለጠሉ ስም
	1
	ባህላዊ ስነ-ስርዓት ዕርቅን ፍትሕን 
	ዕርቂ እንደርታ
	2
	ባህላዊ ዲሞክራሲያዊ ውክልና ህዝቢ ስርዓት ምሕደራ 
	፸ እንደርታ (ሰብኣ እንደርታ)
	3
	ስርዓት ንግዲ ጨው ኣርሆ እንደርታ፣ መዐቀኒ ጥንካረ መንእሰይ
	ኣርሆ እንደርታ፤ ረገድ
	4
	ብበዓላ ጋዳ ዝውሰን ስርዓት ኣከፋፍላ ግብሪ 
	ግብሪ እንደርታ
	5
	ስርዓት ምሕደራ መሬት እንደርታ
	ጩጉራፍ ጎሰስ
	6
	ተመራፂ፣ተፎታዊ ዓይነት ምግቢ 
	ጎጎ (ሕምባሻ) እንደርታ
	7
	ብድርብ ዋልታ ናይ ምምካት ፍሉይ መለለዩ ብቕዓት
	ሰብ ድርብ ዋልታ  
	8
	ጥንታዊ ብልሓትን ጥበብን መግለፂ ሳእኒ እግሪ
	ሳእኒ እንደርታ
	9
	ውሳነኦም ተኸባሪ፣ ተኣማኒ፣ ምኽሮምን ሓድነቶምን
	እንደርታ ሓደ ልቦም
	10
	ናይ ምድግጋፍ፣ ምትሕብባር ነባር ባህሊ ስራሕ ገባር እንደርታ
	ልፍንቲ
	11
	ግዜ ዘይህብ ስራሕ፣ ሓገዝ ዝደሊ ሰብ ተዀይኑ ብነፃ ዝሕገዘሉ 
	ኦፎራ
	12
	ስርዓት ማሕበራዊ ውሕስና (ፅጉም፣ ኣካል ግዱስ ዝሕግዙሉ)
	በትሪ ጉሳ (ዝርያ) እንደርታ
	13
	ስንቂ ኣርሆታይ፣ ስንቂ በረኻ (ቖላ) ዘይበላሸ ምቁር ምግቢ
	ብርኩታ እንደርታ
	14
	ጥንታዊ ኣሰራርሓ መንመሪ ሰብ ኣደራሽ ገዛውቲ 
	ሂድሞ (ሀዳሙ) እንደርታ
	15
	መንእሰይ ጥንካረኡ፣ ውሕሉል ሞይኡ፣ ስርሑ ዝፍተነሉ ባህሊ ሕፀ
	ኣብ ኢድ ምእታው
	16
	 ቝፃር ስራሕ፣ ክፍሊት ሽቃሎ  ውዕል ስምምዕነት
	ውዕል ኣዳባ ሰላማ
	17
	ጥንታዊ ዖናታት፣ሓወልቲታት፣ ቤተ መንግስቲ፣ገዳማት
	ጥንታዊ ሓድግታት እንደርታ
	18
	ዓዲ ሊቃውንቲ፣ ጀጋኑ፣ ዓዲ ነገስታት፣ ዓዲ መሳፍንቲ
	ታሪክ ዓበይቲ እንደርታ
	19
	ተፎታዊ፣ ዝዀሉ ቐሊል፣ ምዕቡል ቋንቋን ላዛን ትግርኛ 
	ቋንቋን ላዛን  እንደርታ 
	20
	ዓዲ ንጉሰ ነገስት፣ ዓዲ ራእሲታትን ዓዲ በዓ ጋዳታትን
	ብልሓት፣ ጅግንነት፣ምድረ ነገስት
	

ካብቶም መግለፂ ስልጣነ፥ ዲሞክራሲያዊ ባህላዊ ስርዓት እንደርቶት ሓደ፥ ምሕደራ ፸ እንደርታ (ሰብኣ እንደርታ) እዩ፡፡ ፸ እንደርታ ማለት፥ ከካብ ገረቡ (ከባቢኡ) ብህዝቢ ዝምረፁ፣ ፸ (ሰብዓ) ዓበይቲ ዓዲ (ተወከልቲ) ይሕዝ፡፡ ፸ እንደርታ (ሰብኣ እንደርታ) ካብቲ መጠን ቑፅሪ ንላዕሊ፥  ስርዓተ ክብሪ እንደርቶት ፣ መግለፂ ጥንታዊ ታሪካዊ መለለዩ መንነት ዲሞክራሲያዊ ስርዓት እዩ፡፡
፸ እንደርታ ብግዜ ምንዋሕ ምኽንያት፥ ምስ ግዝኣት (ምምሕዳር) ምፅባብን ምስፋሕን ዘይልወጥ ቀዋሚ መጠን ቑፅሪ (፸)፥ መጠን ቑፅሪ ተወከልቲ፥ እዚ ቝፅሪ ታሪክ ነዊሕ ዘመን ፥ ትርጉም ዘለዎ እምበር ብኣጋጣሚ ወይከዓ ብግምት ዝተውሃበ ከምዘይዀነ ክፍለጥ ይግባእ፡፡
እዞም ተወከልቲ፥ ኣብ ዓበይቲ ሃገራዊ ጉዳያት ዝሳተፉ፣ ዝመኽሩ፣ ዝውስኽ ተሰማዕነትን ተኣማንነትን ዘለዎም፣ ጠቃሚ ምኽሪ ሓሳብ ዘቕርቡ፣ ሕጊ፣ ስሪት ዘውፅኡ፣ ኣብ ፍትሒ ዕርቀ ሰላም ዝሰርሑ፣ ሰብ ብልሓት፣ በሳላት ብምንባሮም፥ ምስ ገዛኢ መደብ (ኣመሓደርቲ) ተሰማሚዖም፥ ኣማኸርቲ ኰይኖም ዘገልግሉ እዮም፡፡ እዞም ለባማት፥ ዓበይቲ ዓዲ ብማሕበረሰብ እንደርታ ጥራሕ ዘይኰነስ ብመላእ ትግራይ፥ ብበሳል ሓሳቦም፣ ኣንደበቶም፣ ፍትሓውነቶም፥ ተኸበርቲ፣ ተኣመንቲ ብምንባሮም ውሳነኦም፣ ምኽሮም ንምስማዕ ብሃንቀውታ ‘’ዓበይቲ እንደርታ እንታይ በሉ?’’ እናተብሃሉ ይፍለጡ ነይሮም፡፡
እንደርታ እንትበሃል፥ ኣብ ብዙሕ ትግራዋይ ብሰፊሑ ዝፍለጥ ዓዲ ፍትሒ፣ ርትዒ፣ ቕንዕና፣ በልሓትን ፍልጠትን ምዃኑ እዩ፡፡ እንደርቶት፥ ወነንቲ ብዙሕ ስርዓተ ክብሪ ብምዃኖም፥ ብሰፊሑ ካብ ዝፍለጡሉ ስርዓት፣ ስነ-ስርዓት ዕርቂ እንደርታ እዩ፡፡
ኣብ ትግራይ ብሰፊሑ ዝፍለጥ ባህላዊ ስነ-ስርዓት ዕርቂ፥ ዕርቂ እንደርታ ዋላ እንተዀነ በቢ ከባቢኡ ብዙሓት ጥንታዊ  ዝዀኑ  ስነ-ስርዓታት ዕርቂ  ከም ዘለዉ ይፍለጥ፡፡ ካብኣቶም  ንምጥቃስ፥ ዕርቂ አድያቦ፣ ብሄረሰብ ኢሮብ፣ ወጀራትን ራያን እዮም፡፡


2.13  ዕርቂ እንደርታ 
ዕርቂ እንደርታ፥ ካብቶም ሃገር በቈል (Indigenous) ስነ-ስርዓት ዕርቂ ተባሂሎም  ዝፍለጡ ጥንታዊ ፣ ብሉፅን ባህላዊን ትካል ፍትሒ ማሕበረሰብ ሓደ ኰይኑ፥ ኣብ ሓድግታት ትግራይ ዝምደብ ስርዓት፣ መግለፂ ስልጣነ ማሕበረሰብ፣ ከይዲ ዲሞክራሲያዊ ኣተሓሳስባ እዩ፡፡ 
ዕርቂ እንደርታ፥ መሰማመዒ፣ ዓራቂ ጐይቒ፣ ምኽሪ ለባማት፣ ፍትሓዊ፣ ሚዛናዊ ውሳነ፣ ፍርዲ ማዕረነት፣ መሰረት ዘላቒ ሰላም ዝዀነ ባህላዊ ስነ-ስርዓት ዕርቂ እዩ፡፡ እዚ፥ ሓቀኛ በዳልን ተበዳልን ፈልዩ፥ ብጥፍኣቱ ልክዕ መምሀሪ ፍትሓዊ ውሳነ ዝህብ ስነ-ስርዓት ዕርቂ እምበር፥ ዝተፈጠረ ፀገም ዅሉ ብማዕረ ዘካፍል ማለት ኣይኮነን፡፡
ዕርቂ እንደርታ፥ ብጣዕሚ ሰፊሕ፣ ዓሚቝ ማሕበረሰባዊ ረብሓ ዘለዎ፥ ኣብ ሃገርና ኰነ ኣብ ትግራይ ብሰፊሑ ካብ ዝፍለጡ ባህላዊ ስነ-ስርዓት ዕርቂ ኰይኑ ዋና ዕላምኡ፥ ዘይተሰማምዑ፣ ዝተጓነፁ፣ ዝተፃለኡ ወይከዓ ዝተቐያየሙ ውልቀ ሰባት፣ ጕጅለ ወይከዓ ዓሌት ሰላም ምፍጣር፣ ምትዕራቕ፣ ምስምዕማዕ፣ ምቅርራብ፣ ኣፈላላዮም ኣፅቢብካ ናብ ሓደ ምምፃእ እዩ፡፡
ኣብ ዕርቂ እንደርታ፥ ዕርቂ ካብ ልቢ እዩ፡፡  ብተብተብ፣ ብምድፍፋን ኣይፍፀምን፣  ንኲሉ ማዕረ እዩ፡፡ እዚ ዕርቂ፥ በዳሊ በደሉ ኣሚኑ ተናሲሑ ዕረቝኒ እንትብል፣ተበዳሊ ካብ ልቡ እንተተቀቢልዎ ጥራይ ዝፍፀም ስርዓት እዩ፡  
ኣብ ሃገርና፥ ብፍላይ ኣብ መላእ ትግራይ፥ ብሰፊሑ ዝፍለጥ፣ ዝትግበር፣ ካብ መእለይ ጎንፂ ሓሊፉ  ማሕበራዊ፣ ኢኮነምያዊ፣ ፖለቲካዊ  ግልጋሎታት ዝህብ፣ ብፍትሓዊነቱ፣ ሚዛናዊነቱ፣ ማዕረነቱ ዝምረፅ፣ ጥንታዊ ኰይኑ፥ ክሳዕ ሐዚ’ውን ኣብ ጥቕሚ እናውዓለ ዝርከብ፥ መማረፂ ፍትሒ ሃገር በቈል ባህላዊ ስነ ስርዓት ዕርቂን ፍትሒን እዩ፡፡
2.14 ኣጀማምራ ዕርቂ እንደርታ
ዕርቂ እንደርታ መዓዝ ተጀሚሩ? ንዝብል ሕቶ፥ ዕርቂ እንደርታ ሃገር በቈል (Indigenous) ባህላዊ ስርዓት ኰይኑ፥ ቕድሚ 14 ክ/ዘመን ዝነበረ ኰይኑ ግን ኣበየናይ ዘመነ መንግስቲ ከም ዝተጀመረ ብግልፂ ዘረድእ፣ ዝገልፅ ኣብ ታሪክ ዝሰፈረ ሰነድ ፅሑፍ  ክሳዕ ሐዚ ኣይተረኸበን፡፡ ይኹን እንበር፥ ጥንታዊን ነዊሕ ዕድመ ኣገልግሎት ዘለዎ ምዃኑን፥ ዘረድኡ ብዙሓት ዝተፈላለዩ ታሪኻት ብምርኣይ፥ ብመርትዖ ምርግጋፅ ይከአል፡፡
ጥንታዊ ግዝኣት መንግስቲ እንደርታ (Enderta Kingdom) ዝበሃል፥ ሰፊሕ ምስ ምንባሩ ተኣሳሲሩ፥ ብፍላይ ካብ ም’ድኻም ስልጣነ ኣኽሱም ጀሚሩ፥ ጠንኪሩ ዝቐፀለ ከባቢ፣ጥንታዊ ጠንካራ ስርዓት ምንባሩ ዘረድኡ ብዙሓት ተዛመድቲ ታሪኻት ብምጥቃስ፥ ከም ዝስዕብ ምርኣይ ይከኣል፡፡
ሀ. ስልጣነ ስርዓት ዘመነ ኣክሱም ምስ ተዳኸመ፥ ጠንኪሩ ዝወፀ (ዝቐፀለ) ጥንታዊ ግዝኣት እንደርታ ፤ ወናኒ ብዙሕ ታሪክን ስርዓተ ክብርታትን ከባቢ ምዃኑ ከም ሓደ ሓባሪ መረዳእታ ክዀን ይኽእል፡፡
ለ. ካብዚ  ማሕበረሰብ እዚ ከባቢ ዝተፈጠሩ ብዙሓት ሊቃውንቲ፣ ጠንካራ ኣመሓደርቲ ብምንባሮም ምኽንያት፥ ኣብ መበል 13 ክ/ዘመን፣ ኣብ ሃገርና ነቲ ፈላሚ  ፅሑፋዊ  ሕጊ ዝኰነ ክብረ ነገስት ብግእዝ ተርጒሞም ዝፀሓፉ  ብምዃኖም፡፡
ሐ. እንደርታ፥ ኣብ መወዳእታ 14 ክ/ዘመን ዘጋጠመ ስደትን መከራን  ማሕበር መነኰሳት ደቂቀ እስጢፋኖስ ምስ ንጉስ ዘርኣ ያኢቆብ ብዕርቅን ብምርድዳእን ክፍታሕ ዝፀዓረ፥ ደሓር’ውን ካብ ጥቕዓት ተከላኺሉ ዘድሐነ ከባቢ ብምዃኑ፡፡
መ. ኣካል ዕርቂ እንደርታ ዝዀነ፥ ኣቦ ገረብ ዝበሃል ስነ-ስርዓት ዕርቂ፥ ኣብ መዋሰንቲ ብሄራት፣ ወሰን ግዝኣት ኣብ ውሽጢ ሓደ ጣብያ ወይከዓ ወረዳ ዝፍጠሩ ጐንፅታት መእለዪ ኣብ ከባቢ 16 ክ/ዘመን ምስ እንደርታ ዝዋሰኑ ብሄረሰብ ዶብዓ (ዝጠፍኡ) ዝበሃሉ፥ ዓመፅቲ ብዕርቂ ሰላም ምውራዶም፡፡
ረ. ምስ መዋሰንቲ ብሄር ዓፋር ኦሞለ፥ ሐዚ ብከባቢ ወሰናት ራያ ዝግነዩ፥ መበገሲኦም ካብ ጫፍ ቀይሕ ባሕሪ ምዃኖም ዝፍለጡ፥ ንወራር ኣብ ቈላ እንደርታ ብምስፋሮም ኣብ ዝተፈጠረ ጐንፂ፥ ብሰላማዊ ዕርቂ ብሰላም ለቒቖም (ግዒዞም) ከምዝኸዱ ይግለፅ፡፡
ሰ. ምስ  ምስፍሕፋሕ ብሄር ኦሮሞ  ጋላ-ጉቶ ዝበሃል ወራር፤ ድሕሪ ስዕረት ኦሮሞ፥ ብስምምዕነት፣ ብሰላም ንክነብሩ ብዘቕረብዎ ለመና፥ ኣብ ከባቢ ጫፍ ራያ  ክነብሩ ዝተፈቐደሎም ብዕርቂ እንደርታ (ዓበይቲ እንደርታ) ምንባሩ ይዝንቶ፡፡
ሸ. ኣብ ታሪኽ ዘመነ መሳፍንቲ ትግራይ፥ ብራእሲ ወልደስላሴ ዝተፈፀሙ ክልተ ታሪኻት ዕርቂ  ኣብ ጨለቖት ኣለዉ፡፡
ቀ.ኣብ ታሪክ ዘመን ንግስና ሃፀይ ዮሃንስ 4ይ ንጉሰ ነገስት ዘ-ኢትዮጵያ፥ ዝተፈፀሙ ታሪካት ቦሩ ሜዳ፡፡
በ. ኣብ ዘመነ ስርዓት ሃፀይ ሃይለስላሴ ፈላማይ ዋዕላ  ቀዳማይ ወያነ፥ ኣብ ገረብ ደልገና፥  ብኣቦ ገረባትን አቦ ጋዛትን ዝተገበረ ዕርቂ ወራር ጋዝ፥ ንሓዋሩ ክተርፍ ዝተገበረሉ ታሪክ፡፡
ተ. እዚ ስነ-ስርዓት ዕርቂ ጥንታዊ ምዃኑ ንምርግጋፅ፥ ክሳዕ ሐዚ ብፅሑፍ ዘይተሰነደ፣ ግን እናተተግበረ ዝመፀን ዘሎን ብምዃኑ ከም መከራኸሪ ነጥቢ ክዀን ከም ዘይኽእል፡፡
ብሓፂሩ ምስ ምትእትታው ሃይማኖት ተኣሳሲሩ፥ ካብ ጥንቲ ብሕጊ ኦሪት፣ ብሃዲስ ኪዳን ትእዛዝ እናተመረሐ፣ እናተመሓደረ ዝመፀ ማሕበረሰብ፥ ባህላዊ ስነ-ስርዓት ዕርቂ ምትግባር ክኣብዮ ኢልኻ ኣይሕሰብን፡፡
ስለዚ ባህላዊ ስነ ስርዓት ዕርቂ እንደርታ፥ ንነዊሕ ዘመናት ትካል ፍትሒ  ኰይኑ ዘገልገለ ዋላ እንተዀነ፥ ክሳዕ ሐዚ ብኣግባቡ ኣብ ጥቕሚ ዘይወዓለ ባህላዊ ፀጋ ትግራይ፣ ሃገርናን ዓለምናን ምዃኑ ተፈሊጡ፥ ፍሉይ ትኹረት ክወሃቦ ዝግባእ ዘይድህሰስ ሓድግና እዩ፡፡
 2.15 ዕርቂ እንደርታ ሕዚ ኣብ ምንታይ ኵነታት ይርከብ
ዕርቂ እንደርታ፥ ሐዚ ዘለዎ ኲነታት እንትረአ፥ ከይዲ ስርዓቱ ከምቱ ናይ ቀደም ሙሉእ ብሙሉእ ፣ መጠን በዝሒ ተዓረቕቲ፣ ስሪታቱ፣ ሚዛናውነቱ ብውሱን መልክዑ እናነከየ ከምዝመፀ ዓበይቲ ይሕብሩ፡፡ ካብ ኣቦ ገረብ፥ ካብ ጐንፂ ወፃኢ ዘለዉ ስምምዕነታት፣ ቀለልቲ ጕዳያት ጐንፂ ወፃኢ፥ ኣብ ዓበይቲ ጕዳያት ገበን፥ ምስ ዘመናዊ ሕጊ ምትግባር ተኣሳሲሩ እናነከየ መፂኡ፡፡
ስነ-ስርዓት ዕርቂ እንደርታ፥ ቅድም ኢሉ ካብ ዘመን ሃፀይ ዳግማዊ ሚኒሊክ ስርዓት ጀሚሩ፥ ምትእትታው ዘመናዊ ስርዓት ብዝብል ምኽንያት፥ ብዙሓት ባህላዊ ስርዓታት፥ ብፍላይ ኣብ ትግራይ፥ ኣብ ልዕሊ ህዝቢ ፸ እንደርታ፥ ብዙሓት ስርዓተ ክብርታት ዕርቂ እንደርታ ሓዊሱ፥ ክዳኸሙ ተጌሩ፡፡ ቀፂሉ ስርዓት ደርጊ እንተኰነ እውን ምስቲ ባህሪ ስርዓት ስነ-ሓሳብ ሶሻሊዝም (Socialisum) ፣ ባህላዊ ስርዓታት ዝድግፍ ዘበረታትዕ ዘይምንባሩ፥ ከም ምኽንያት ኰይኑ፥ ከቢድ ፅዕንቶ ኰይንዎ ድሕሪ ነፃነት (1983 ዓ.ም) ክሳብ ኣብዚ ዘለናዮ ስርዓት እውን እንተዀነ፥ ብብርኪ ሃገርና ኰነ ክልልና ኣብ ሕገ መንግስቲ ዝሰፈረ ባህሊ፤ ታሪክ፣ ቋንቋ፣ ሓድጊ ናይ ምዕቃብ፣ ምስፋሕን ክንክንን ክግበር፣ ኣብ ፖሊሲታትን መምርሒታትን  እንተሃለዉ’ኳ፥ ኣብ መሬት ወሪዶም ኣብ ምፍፃም እንትርኣዩ ክፍተታት ኣለዉ፡፡ ብፍላይ ኣብ ኣቦ ገረባት ብናይ ፀጥታ ኣካላት ዝግበር ግልፂ ናይ ኢድ ኣእታውነትን ተፅዕኖ ናይ ምፍጣር ተርእዮታት ከምዘለዉ ተራእዩ እዩ፡፡
ካብዚ ብተወሳኺ ካብ ቀረባ እዋን ጀሚሩ ብምኽንያት ፅልዋ ዓለም-ለኻውነት (Globalization)፤ ዓለምና ሓንቲ ቁሽት እያ፣ ሓደ ማሕበረ ኢኮነምያዊ ማሕበረሰብ ምስ ምፍጣር ተተሓሒዙ ዝመፅኡ ምዕባለታት ኣብ ባህሊ፣ ማህበራዊ መስተጋብራት፣ ፅዕንቶ ኣተሓሳስባ ምዕራባውያን ብፍላይ ኣብ መንእሰይ ወለዶ ባህላዊ ስርዓታት ኣብ ምዕቃብ ዝፈጠሮ ለውጢ ቀሊል ዝበሃል ኣይኮነን፡፡  
  ዕርቂ እንደርታ  ብውሱን መልክዑ ዋላ ይነኪ እምበር፥ ክሳዕ ሐዚ ኣብ ኣገልግሎት ምህላዉ፤ ተራእዩ ፥ብፍላይ ምስቲ ሐዚ ዘሎ ኵነታት፣ ብዙሕ ረብሓታት ዝህብ ምዃኑ ተፈሊጡ፥ ብስርዓት ደገፍ ዝግበረሉ ስርዓት ኣብ ምዝርጋሕ ከም ዝርከብ፥ መረዳእታታት ይሕብሩ፡፡
ክሳዕ ሐዚ፥ ረብሓ ዕርቂ ብዕምቈት ካብ ዘይምርዳእ እምበር፥ እዞም ባህላዊ ስርዓታት እዚኦም ከም እንፅሕፎ ወይከዓ እነዋግዖ ቀለልቲ ዘይኰኑስ፥ ብዙሕ ዘመን ተሳጊሮም፣ ኣሳጊሮም ዝመፅኡ ፀጋታት መግለፂ መንነት፣ ስልጣነ   ሓደ ማሕበረሰብ   ትግራይ እዮም፡፡
ኣብ ቀረባ እዋን፥ ብመንግስቲ ትኹረት ተዋሂብዎ፥ ኣብ ኣብያተ ፍርዲታት፥ ዕርቂ ኣመልኪቱ፥ መዕበይ ግንዛበ ትምህርቲ ይወሃብ፣ ሐዚ ኣብ መብዛሕትአን ኣብያተ ፍርድታት፣ “ፍርዲ ንሓደካ ዕርቂ ንኲልኻ”፣ “መጀመርታ ዕርቂ እንደርታ” ዝብሉ ፅሑፋት ይጥቀሙ እዮም፡፡ 
ስለዚ፥ እቶም ባህላዊ ሃገር በቈል ስርዓታት በቲ በዓል ዋና ማሕበረሰብ ትግራይ፥ በቢከባቢኡ ብምስናድ፣ ብኣግባቡ ካብ ውሉድ ወለዶ ብምትሕልላፍ፥ ብገንኡ ተዘይተሰሪሑ፥ ንቀፃሊ  ክጠፍእን ታሪኽ ኰይኑ ክተርፍን ይኽእል እዩ፡ 
2.6 ብዕርቂ እንደርታ ዝፍትሑ ቀንዲ መበገሲ ጐንፅታት፥ 
መንቀሊ ጐንፅታት ማሕበራዊ፣ ስነ-ቝጠባዊ (ኢኮኖምያዊ)፣ ስነ-ምምሕዳራዊ (ፖለቲካዊ) ኢልካ ምዝርዛር ይከኣል፡፡ 
ኣብዚ ካብ ዝርኣዩ ዓይነታት ጐንፂ ፦ርሑስ ደም፡- ብገርሂ (ኣጋጣሚ)ብዝፍጠር ስሕተት ዝርአ ጐንፂ እንትዀንንቑፅ ደም ድማ ሕዱር ፅልኢ (ብቂም) ዝፍጠር እዩ፡፡
ዕርቂ እዞም ጐንፅታት  ዝፍፀመሉ ግዜ ንምውሳን፥ ብኣፈፃፅማን ዓይነትን እቲ ጐንፂ ዝውሰን ኰይኑ፥ኣብ ሓፂር ግዜ (ህፁፅ) ዕርቂ ዘድልዮ፣ብሓደገኛነቱ ግዜ ብምውሳድን ብብልሓትን  ህድእ ኢልካ ዝፍታሕ (ምፅራይ ዘድልዮ)፥ እናበልካ ይፍለ፡፡
ዕርቂ ዝካየደሉ ዕለትን ቦታን፡- እንትንርኢ መብዛሕትኡ  ካብ ህፁፅ ዕርቂ ወፃኢ፥ ኣብ በዓላት፣ ፀበላት፣ ድሕሪ ስነ ስርዓት ቀብሪ ክካየዱ ይኽእሉ፡፡ ዕርቂ ዝፍፀመሎም ቦታታት ድማ፥ ኣብ ልሙድ እግሪ ፅላል ዳዕሮ ፣ኣብ ወሰን  ፀገም ዝተፈጠረሉ ቦታ ፣ጕድኣት (ጐንፂ) ኣብ ዝበፅሓሉ ከባቢ፣ ኣብ ቤተ እምነታት (ቤተ ክርስትያን)፣ ኣብ መዋሰንቲ ሩባታት፣ ኣብ እንዳ ተበዳሊ ቤተሰብ ፣ ይኸውን፡ ፡  
ዓረቅቲ፥ ዓበይቲ ዓዲ (ሸምገልቲ)፥ እቶም ቀወምቲ፡- ልምድን ዓቕሚ ዘለዎም ዓበይቲ ዓዲ፣ ብህዝቢ ዝምረፁ እዮም፡፡ ኣቦ ገረባት ድማ፥ ተወከልቲ ዓበይቲ ዓዲ እንትዀኑ ሹመኛታት መራሕቲ ሃይማኖት እዮም፡፡
እዚኦም፥ ስሪት ዘለዎም ኮይኑ መብዛሕትኡ ኣብ ዓበይቲ ጕዳያት፣ ኣብ ጐንፂ ብሄራት፣ ቕትለት፣ ጐረቤት ዓዲ፣ ዓሌት፣ ብወሰን፣ መንግስታዊ ሃገራዊ ጕዳያት (ውዕላት፣ ስምምዓት) ይሳተፉ፡፡
ግዝያዊ (ኣጋጣሚ) ዝብሃሉ ድማ፦ ብዙሕ ስሪት ዘየድልዮም፣ ሓደጋ ዘየምፅኡ፣ዘየስግኡ ጕዳያት እንትዀኑ፥ ብቤተሰብ፣ ጐረቤት፣ ኣዕርኽቲ፣ መሓዙት፣ ኣጋጣሚ/ ኣብ ግዝያዊ ጐንፂ ዝነበሩ፣ ኣብ ህዝባዊ ዕዳጋ (መስማዕማዕቲ) ይርከቡዎም፡፡
ብዙሕ ጕድኣት ዘየብፅሑ ቀለልቲ ጐንፅታት፥ ካብ ጐንፂ ወፃኢ ናይ ውልቀ ሰላማዊ ውዕላት፣ ስምምዕነታት ወ.ዘ.ተ. ክዀኑ ይኽእሉ እዮም፡፡
ካብቶም ብዙሓት ብልሓቶም ዘርአዩሉን፥ ብዕርቂ እንደርታ ጐዳኢ ድሑር ባህሊ ዘወገዱሉን፣ ከም መርኣያ ታሪካዊ ዓበይቲ ፍፃመታት ዕርቂ እንደርታ ሓደ ኣብነት ንምፅራሕ ፦ሓንቲ ጓሉ ንክልተ ዝሓፀየ መስፍን (ጥንታዊ ታሪክ) ምርኣይ ይከኣል፡፡ 
ሓደ ሃፍታም መስፍን እንደርተዋይ፥ ሓንቲ ጓሉ በቲ ባህሊ ዓዲ ንውስብቲ (ሕፀ) ትሕተት፤ ዓሌት እቶም ንውስብቲ ደለይቲ   ዝተፈላለየ እዩ፡፡ በዚ መሰረት እቶም ሓደ ወገን (ዓሌት) ንቱ መስፍን ወላዲ ኣቦኣ ይሓቱ፤ ብካሊእ ወገን፥ ካልኦት ሓተቲ፣ ኣብ ተመሳሳሊ መዓልቲ፣ ንወላዲት ኣደኣ (እነወኣ) ይሓቱ፤ ወለዲ ጓል ኣቦን ኣዶን ተመሳሳሊ መልሲ ይህቡ፤ “ጓልና ቅድሚ ሐዚ ኣይተሓፀየትን፥ ግን ነፃሪ፣ ወለዲ ንመክር” ኢሎም ብቍፀሮ ንንበይኖም ብኽብሪ ይስንዩዎም፡፡


ደሓር ሰብኣይን ሰበይትን (ወለዲ)፥ ብሓደ ምስተራኸቡ ብዛዕባ ሕፀ ጓሎም  ፤ ክልቲኦም ወለዲ፣ ብተመሳሳሊ መዓልቲ፣ ንክልተ ነንበይኖም ዓሌት፥ ተመሳሳሊ መልሲ ብቍፀሮ ምፍልላዮም የዋግዑ፡፡ ወላዲ ኣቦ ምስ ኣደኣ ንመክር፣ ወላዲት ኣዶ እውን ምስ ኣቦኣ ንመክር ኢሎም ሓደ ዓይነት ቃል ምእታዎም ይፈልጡ፡፡ 
ደሓር መራኸቢ ግዜ ቍፀሮ በፂሑ፥ ወለዲ ዓዲ ጓል ብጣዕሚ ተረብሾም፤ ተገይሩ ተሰሚዑ ዘይፈልጥ ኣፀያፊ፣ መነወሪ ኰይኑዎም፤ ንሓንቲ ጓሎም፣ ንክልተ ዓሌታት ኣብ ተመሳሳሊ መዓልቲ ክንመክር እዩ ዝተብሃለ እምበር፥ ተቀዲምኩም፣ ተሓፅያ እያ ወይከዓ ኣይመዋስብትናን ኣይተብሃሉን፡፡ 
ቃል ምዕፃፍ፣ ምልዋጥ፣ ምጥላም እውን ብጣዕሚ ዝከፍኣ መነወሪ ተግባር ኰይኑዎም፥ መስሓቂ መባጨዊ ዓዲ ከይኰኑ፣ ካብ ባህሊ፣ ስነ ምግባር ማሕበረሰብ ወፃኢ ብምዃኑ ከይግለሉ ፈርሑ፡፡ ደሓር ዓሌት ተፀዊዑ፥ ብዓዲ ወላዲት ኣዶ፣ ብዓዲ ወላዲ አቦ፣ ምኽሪ ኣምፅኡ እንታይ ይሐሸና ተበሃለ፡፡ ደሓር ’’ብልሓት፣ ጥበብ ዘይሰኣኖም፣ ዓ’በይቲ እንደርታ ዓደይ ፀውዑለይ፤ ዝገበሩ ይግበሩ እምበር፣ ንሕና ብሓንቲ ማዕተብ፣ ሓንቲ ቃል እምበር፣ ክልተ ፅዋ ነውሪ ’ካብያ ዝተዛረብካዮ ክጥለም ዝወለድካዮ ይጠለም’ ኢሎም ብቃሉ ፀኒዖም ወሰኑ፡፡
ብመሰረት ዕድመኦም፥  ዓ’በይቲ እንደርታ ተኣኪቦም፥ ዝተፈጠረ ነገር ብዝርዝር  ይነግሩዎም፥ መኺርና ንሓድር ኢሎም ይፈላለዩ፡፡
ምኽር ሓዲሮም ሜላ ፈጢሮም፡፡ ብዅሉ ገፅ ዘሎ  መማረፂ ርእዮም ወዲኦም፣ ረብሓኡ ጕድኣቱ፣ ብባህሊ ነውሪነቱ፣ ብእምነት፣ ብስነ ኣእምሮ ኣልዒሎም ኣውሪዶም ወዲኦም፤ እቲ ዝሓሸ ዝበልዎ ሓሳብ፥ ንኩሉ ወገን ከምዚ ኢሎም ኣቕረቡ፤ ’’ስምዑ ዓ’በይቲ ዓዲ፣ ኩልኹም ወለዲ ጓልና ብዝጥዕም ብዘሰማምዕ መንገዲ፥ ንክልቲኦም ወገናት ብዘየቀይምን ብዝጥዕምን መልክዕ ወሲንና ኣለና’ሞ ሓሳብኹም ሃቡ” ይበሃሉ፡፡  ወለዲ ዓዲ ጓልን  ወገናት ዓዲ ወዲን ፤ ክልቲኦም ብተመሳሳሊ፣ ህዝቢ ብጣዕሚ ይጭነቅ፣ “ብከመይ ሓንቲ ጓል ንክልተ ስብኣይ ትወሃብ? ዘይነበረ፣ ወለድና ዘየፅንሑልና፣ ሃይማኖትና ዘይፈቅደልና” ይብሉታ፡፡ 
ደሓር፥ እቲ ዝወሰንዎ ሓሳብ ዝርዝር ኣፈፃፅማ የረድኡ፥ ዕድመ ኲሎም ቆልዑ  ኣፃርዮም ምስ ኲሎም ወለዲ ምስመኸሩ፤ ከምዚ ኢሎም ወሰኑ፤ “ሃይማኖትና፣ ባህልና፣ ሰብኣዊ ክብሪ ብዘይነክእ መንገዲ፣ በሉ ንወዲ እከለ ካብ ሕምብርቲ ንታሕቲ፣ ንወዲ እከለ እውን ካብ ሕምብርቲ ንላዕሊ ንክልቲኦም ወገን ብማዕረ ሂብና እኒሄና”በሉ፡፡ 
ደሓር፥ ክልተ ስብኣይ ንሓንቲ ሰበይቲ ብሓደ ክሓድሩ፥ ብሃይማኖት እውን ውጉዝ እዩ፣ ብስነ-ምግባር እውን ፅያፍ እዩ፤፡ ስለዚ ንሽሙ ሓንቲ ንክልተ ተባሂሉ ዝተወሰነ፥ ንክልቲኦም ሓተቲ ስነ-ልቦና ዕግበት፣ ቃል ንዝኣተዉ ወለዲ፥ ቃል ዓፂፎም ነውራማት ከይበሃሉ ተሓሳቢ ብምግባር እዩ፡፡
እዚ ኩሉ ምኽሪ፣ መፍትሒ ውሳነታት ካብ ወገን ዓበይቲ ወለዲ ወፃኢ፣ ኩሎም ቆልዑ፣ ማለት መርዓት፣ ክልቲኦም መናእሰይ ኣይፈልጡን፡፡ 
ደሓር ናብ ኣፈፃፅማ እንትውረድ፤ ካብቶም ክልተ ዝተሓፀዩ መናእሰይ፥  እቲ ብዕድመ ዝነኣሰ፥ ብዕሊ ምሕፃዩ ይነግሮ፤ ደሓር “በል ሕፅይትካ ገና ህፃን እያ’ሞ ዝተወሰነ ዓመት ክሳብትባፅሕ ከምናይ ወለድኻ ባህሊ፣ ኣብ ኢድ እተው፣ንስኻ እውን ትጕብዝ እሞ ስረኻ፣ ጥንካረኻ ተራእዩ፣ መርዓትካ ትወስድ” ይበሃል፡፡ በዚ ተሰማሚዑ፥ ን4 ዓመት ኣብ ኣርሆ፣ ኣብ መጓሰ ከፍቲ ግዜ የሕልፎ፡፡
እቲ ሓደ ብዕድመ ትርንዕ ዝበለ ስለዝነበረ፥ ኣብ ዓዲ ሓሙ እናተገዘአ፣ ማሕረሱ እናሓረሰ፣ ብፅሒቱ ትሕቲ ሕምብርቲ ተጠቒሙ፥ መዓልቱ ቈፂሩ ህፃን ይውለድ፡፡
ቘልዓ ተወሊዱ ምስተሰመዐ ፈለጥቲ ሚስጢር፥ ቤተሰብ ብፅሒት ልዕሊ ሕምብርቲ ብጥበብ በሉ ጡብና ከይነኽየልና ክብሉ ይግበር፡፡ እዛ ዝተለምዋ በፂሓ ንካልኣይ ግዜ ዓበይቲ ዓዲ ተፀዊዖም መፅኡ፣ ሓሳብ እንትህቡ፣ “ቆልዓ ተወሊዱ ጡብ ፈጣሪ ዘመቻቸወሉ ምግቢ ኣድኡ ኣይኽልከልን፥ ’ዝዓቢ ቆልዓ ኣይፅላእኻ’ እዩ’ሞ፥ ፈጣሪ ዝሃቦ ንሕና በየናይ ስልጣንና ንኽልክል” ይበሃል፡፡ እሞ እንታይ ይገበር? ይበሃል፣ መኺርና ንመፅእ ኢሎም ይፈላለዩ፡፡ ዓበይቲ መኺሮም ይመፁ፣ “በሉ ቆልዓ ጡብ ኣንኡ ክሳዕ 3 ዓመት ዝመልእ ይጥቦይ፣ ደሓር፣ ህፃን፣ እንዳ ኣቦሕጎኡ ይዓቢ” ይበሃል፡፡ ኣቦ ህፃን ብጊድኡ፥ ልዕሊ ሕብርቲ ምስ ህፃኑ ይድይብ፣ ምስ መርዓቱ ግና ፍትሕ ከም ዝፍፅሙ ይግበር፡፡ እቲ ኣብ መጓሰ ዝነበረ መንእሰይ እውን መርዓቱ ይርከብ፣ ግዜኡ ሓልዩ ብግደኡ ሓደ ምስ ወለደ፥ ኣብ መወዳእታ፥ ኩሎም ወለዲ ተፀዊዖም ቀሪቦም ምርድዳእ ተገይሩ፤ ምስቱ ዳሕረዋይ ስብኣያ ክትቅፅል ተሰማሚዖም፡፡ እዚ ብልሓት፣ ጥበብ ዕርቂ ዓበይቲ እንደርታ ዋና ተጠቃሲ ፍልፍል ስምምዕነት፣ ዘላቒ ሰላም፣ ታሪካዊ ዕርቂ ዝተፈፀመሉ  ነይሩ፡፡ 


እቲ ካልኣይ ታሪኽ፥ገረብ ደልገና፥ናይ ቀረባ ታሪክ፥ ኣብ ዋዕላ 1ይ ወያነ፣ ወራር ጋዝ ንሓዋሩ ዝተወገደሉ፥ኣብ 1933 ዓ.ም. ወራሪ ጣልያን ብሓርበኛታት ወለድና ድሕሪ ምብራሩ፥ ስርዓት ሃይለስላሴ ተመሊሱ፡፡ በቲ ዝፀነሐ በዝባዚ ስርዓት ክቕፅል ተጀሚሩ፡፡ በዚ ምኽንያት፥ ኣብ ትግራይ ሓዲስ ናይ ኣይግዛእን መንፈስ ወያነ፥ ኣንፃር እቲ ስርዓት ምልዓሉ ይፍለጥ፡፡ ቅድሚ ዅሉ ኣብ መላእ ፸ እንደርታን ራያን ዝተጀመረ ምንቅስቃስ ወያነ (1ይ ወያነ)፥ እናሰፈሐ፥ ገርዓልታ፣ ክልተ ኣውላዕሎ፣ ተምቤን እናተስፋሕፍሐ ዝመፅአ፥ ገባር ወየንቲ ትግራይ ብሓደ ኰይኖም ብስሩዕ ኣዋጅ ዓረና ኢሎም፥ ገረባት መሪፆም ተላዒሎም፡፡
ኣቦ ገረባት፣ አቦ ጋዛት እንደርታ፥ ሓይሊ ንምትእኽኻብ ሓዲስ ብልሓት ብምፍጣር፥ ’’እቲ ቃልሲ ወያነ ምሉእ ንክዀን፣ ንክንዕወት እዞም  ናይ ቆላ ዓፋር ኣሕዋትና ክሓብሩና ኣለዎም’’ ኢሎም መኸሩ፡፡ 
መራሒ ቀዳማይ ወያነ፥ ብላታ ሃይለማርያም ረዳ፥ ብዝነበሮም ብቅዓት  ምእማን ተጠቒሞም፥ ንዓፋር ሐዊሶም ንዕለት ሕዳር 12/03/1934 ዓ.ም. ዓብይ ኣዋጅ ዋዕላ፥ ናብ ሩባ ደልገና ተኣወጀ፡፡ ኣብዚ ግዜ እዚ ክልተ ከበድቲ ጕዳያት ክፍተሓ ነይሩወን፡፡ ቀዳማይ፥ ወጀራት፣ ኣብ ልዕሊ ዓፋር ወራር ጋዝ ዘካየዱሉ ወቕቲ ስለዝነበረ ፈታኒ ነይሩ፤ ካልኣይ፥ ዓፋር፣ ብወያናይ ገብረ ሓጎስ ወሰን ደርገዓጀን ዕርቂ ክተኣማመኑን ቀልጢፎም ክቕበሉን ብጣዕሚ ይከበዶም፡፡
ዓፋር፥ ኣብ ወያናይ ገብረ ሓጎስ ወሰን ዝነበሮም ጥርጣረ ንምእማን፥ ብላታ ሃይለማርያም ረዳ ምእንተ ዕርቀ ሰላም፣ ምእንተ ሓድነት፣ ምእንተ ዕላማ፥ ክብርቲ በዓልቲ ገዘኦም ምስ ዝፎትዉዎም ደቆም መተኣማመኒ ኢሎም ዘትሐዙሉ፥ ታሪክ ዘይርስዖ ዓብይ ፍፃመ ነይሩ፡፡
ኣብ መወዳእታ፥ ዓፋር ምስ ወየንቲ ተጋሩ፥ ኣብ ሩባ ደልገና ተረዳዲኦም፣ ሓደ ኰይኖም ዓረና ኢሎም፥ ምስ ዓፋር ዝነበረ ጕዳይ፥ ቆፀሮ ሒዞም ፡፡ ንካልኣይ ግዜ፥ ድሕሪ ወርሒ ታሕሳስ 16/04/1934 ዓ.ም. ኩሉ ክርከብ ተፀወዐ፡፡ ኣብዚ ግዜ፥ ባህላዊ  ወራር ጋዝ ንሓዋሩ ንክተርፍ፣ ከይወሩን ከይውረሩን፥ ናይ መወዳእታ ዋዕላ ስምምዕነት ዕርቂ፥   ብሙሉእ ልቢ ተቐባልነት ረኺቡ ተፈፂሙ፡፡ ኣቦ ጋዛት ድሕሪ ሐዚ፣ “ብሳላ ዕርቂ እንደርታ፣ ብሰብ የለን ሓንታ”ተባሂሉ ክሳብ ሐዚ ሓድነት፣ ፍቕሪ፣ ዘላቒ ሰላም ቀፂሉ፡፡




3. ትንተና መረዳእታ
3.1 ዕርቂ እንደርታ ወሰን ተሳጋሪ እዩ
ዕርቂ እንደርታ ወሰን ተሳጋሪ ምዃኑ፥ ካብ ሽሙ ምርዳእ ይከአል፡፡ ዕርቂ እንደርታ ኢሎም ዝፅውዕዎ፥ ባዕሎም እንደርቶት ዘይኰኑስ፥ ካልኦት ከባቢታት ፍትሓውነቱ፣ ዘላቒ መፍትሒ፣  ብልሓት ኣፈታትሓኡ  ዝተረድኡ፣ ዝፈልጡ ዝምስክሩ ምዃኖም እዩ፡፡ 
ስነ-ስርዓት ባህላዊ ዕርቂ እንደርታ፥ ካብ ፸ እንደርታ ሓሊፉ፥ ኣብ መላእ ትግራይ ብሰፊሑ ይፍለጥ፡፡ ኣብ ሃገራት ጎረቤት ኤርትራ፣ ጁቡቲ፣ ይፍለጥን ይጥቀሙሉን ምንባሮም’ውን ሰብ ታሪክ ይሕብሩ፡፡ 
ኣብ ሃገርና፥ ካብ ከባቢታት ትግራይ ወፃኢ ኣብ ብሄረሰብ ዓፋር፣ ኣገው፣ ከባቢ ጎንደር፣ ወሎ፣ ሽዋን ጎጃምን ክሳዕ ቀረባ ግዝያት ብሰፊሑ ይጥቀሙሉ ምንባሮም ብዙሓት ታሪካት  ዕርቂ ብግልፂ የረድኡ፡፡ ሸምገልቲ ክዓርቁ ተለሚኖም፥ ናብቲ ቦታ ጎንፂ  ተፀዊዖም ይኸዱ እዮም፡፡ እዚ ማለት፥ ኩሎም በቢከባቢኦም ባህላዊ ስነ ስርዓት ዕርቂ የብሎምን ማለት ኣይኰነን፡፡  ብዙሕ ዓዲ ተጓዒዞም፣ ደኺሞም፣ ወሰን ተሳጊሮም ዝመፁሉ ዋና ምኽንያት፥ ዓበይቲ ፸ እንደርታ ብብልሓቶም፣ ብፍትሓዊ ውሳነኦም፣ ዘየዳግም ዘላቒ ሰላም ዘምፅኡ በላሕቲ፣ ተሰማዕቲ ምዃኖም ስለዝፍለጥ እዩ፡፡ ብዚ ምኽንያት ‘’ዕርቂ ዘይተርፍ፣ ብዓበይቲ እንደርታ ወሰን ተሳጋሪ’’ እናተብሃለ ስፍሓት ረብሓኡ ይግለፅ፡፡
3.2 ዕርቂ እንደርታ ንክልተ እዩ ዝበሃል
ዕርቂ እንደርታ ፍትሓዊ እዩ፤ ቁልፊ ዘላቒ ሰላም እዩ፤ ድሕሪ ዕርቂ፥ ብክልቲኡ ወገን፣ ማለት በዳልን ተበዳልን ምንም ዓይነት  ኲርኳሕ (ቅሬታ) ስምዒት ኣይፍጠርን፤ ብኩሉ ወገን ሰላም፣ ፍቕሪ፣ ናብ ንቡር ምትሕውዋስ፣ ምትእምማን ዝምልስ ስነ ስርዓት እዩ፡፡ ዕርቂ እንደርታ፥ ፍትሓዊ፣ ሚዛናዊ ፍርዲ ዝህብ፥ ብስሪት ዝምራሕ ኣካል ፍትሒ እዩ፡፡
ዕርቂ እንደርታ፥ ንክልተ ማለት ግን ዝበፅሐ በደል ንበዳልን ተበዳልን ንክልቲኦም ብማዕረ ምክፋል ዘይኰነስ፥ ብማዕረ፣ ሰነያ፣ ሰላም፣ ፍቕሪን ምስምማዕን ክህልዎም ምግባር ማለት እዩ፡፡ ዕርቂ እንደርታ፥ ከም ዘመናዊ ሕጊ (ቤት ፍርዲ)  ንሓደ ዝውስን ወይከዓ ዝፈርድ ኣይኮነን፡፡ 
ዕርቂ እንደርታ ብሕሶት ምስክርነት፣ ብክእለት ፅዋ፣ ብኣማኸርቲ ዘይታለል ሚዛን ፍትሒ እዩ፡፡ ኣብ ዕርቂ እንደርታ፥ በዳሊን ተበዳሊን ብሓደ ኣእሚኑ፣ ጥፍኣተኛ ነፂሩ የውፅእ፣ ብበደሉ ልክዕ ተመጣጣኒ ውሳነ ፍርዲ ይህብ፣ ኣብ መወዳእታ፥ ዋና ዕላምኡ ኣሰማሚዑ፣ ዓሪቑ ብኩሉ ወገን ሰላም፣ ዕርቂ ይፈጥር፡፡
3.3 ዕርቂ እንደርታ ምስ ዘመናዊ ሕጊ ዘለዎ ምትእስሳር (ዝምድና)
ብዙሓት ሓቅታት ከም ዘረድእዎ፥ መንቀሊ ኩሎም ሳይንሳዊ ምህዞታት፥  ሃይማኖታት እዮም፡፡  መሰረት ኩሎም ዘመናዊ ሕጊታት ከዓ  ባህላዊ ዕርቂ፣ ሕገ ልቦና እዩ፡፡
ክሳዕ ሐዚ፥ ጎሊሆም ዝወፅኡ፣ ኣብ ጥቕሚ ዝወዓሉ፥ ክልተ ዓይነት ሕጊ ኣለዉ፡፡ ንሳቶም ድማ፦
ሀ. ሕጊ ልቦና (ብቃል፣ ብእምነት) ባህላዊ ሕጊ
ለ. ሕጊ ብፅሑፍ (ተፃሒፉ ብስርዓት ዝሰፈረ) እዮም፡፡
ሕገ ልቦና ማለት፥ ባህላዊ፣ ናይ ህሊና ፍርዲ ንምሃብ ዘይዝለሉ ሓቅታት ኣብ ኣእምሮ ወዲ ሰብ ዝሰፈሩ፥ ሚዛናውነት እዮም፡፡ ቅድሚ ሕጊ ብፅሑፍ ምስፋሩ፥ ማሕበረሰብ፣ ብሕገ ልቦና እናተዳነየ መፂኡ፤ ክሳዕ ሐዚ እውን ይጥቀመሉ ኣሎ፡፡ ብዓይኒ ፍትሓውነት፣ ሓቂ፣ ዘላቒ ሰላም እንተተራእዩ፥ ባህላዊ (ሕገ ልቦና) ዝሓሸ ውፅኢታዊ እዩ፡፡
ስነ ስርዓት ባህላዊ ዕርቂ፥ ዘይተፅሓፉ ስሪታት ዘለዉዎ፥ ኣብ ሕገ ልቦና ዝምደብ ሕጊ እዩ፡፡ እቶም ብሕገ ልቦና ዝትግበሩ ስሪታት፥ ድሕሪ ግዜ ናብ ፅሑፍ ተለዊጦም፥ መሰረት ዘመናዊ ሕጊ ኰይኖም፡፡ ስለዚ፥ ባህላዊ ስነ ስርዓት ዕርቂ ምስ ዘመናዊ ሕጊ ቀጥታዊ ዝምድና ኣለዎም ፡፡ምኽንያቱ መብዛሕቲኦም ኣብ ስሪት ዕርቂ እንደርታ ዘለዉ፥ ኣብ ዘመናዊ ሕጊ ብፅሑፍ ምስፋሮም፥ ኣብ ዘመናዊ ሕጊ፥ ብፍትሃብሄር ኰነ ብገበን መቅፀዒ ሕጊ፥ ብዕርቂ ክፍትሑ ዝፈቅዱ ኣንቀፃት ብግልፂ ካብ ብዘመናዊ ሕጊ  ፍርዲ ምሃብ፥ ብዕርቂ እንደርታ ምፍፃም ዝሓሸ ውፅኢታዊ ምዃኑ ዘረድኡ ፅሑፋት፥ ኣብ መንግስታዊ ትካላት ፍርዲ ብሰፊሑ ተዘርጊሖም ይረአዩ፡፡
ኣብ ቀረባ እዋን፥  ብብርኪ መንግስቲ፥  ባህላዊ ዕርቂ፥ ሓደ መማረፂ ትካል  ፍትሒ ንምግባር፥ ሰፊሕ ምንቅስቃስ ምጅማሩ መረዳእታታት ይሕብሩ፡፡
ኣብዚ ፅሑፍ ምርምር  ከም ዝተገልፀ፥  መሰረት ኩሎም ዘመናዊ ሕጊ፥  ባህላዊ ስነ ስርዓት ዕርቂ፣ ሃይማኖታዊ ትሕዝቶ ዘለዎም ምዃኖም እዩ፡፡ ኣብነታት ዝምድናኦም ንምጥቃስ፥ ኣብ ባህላዊ ዕርቂ እንደርታ ዘለዉ ስሪታት፡-
ብውሳነ ዘይተሰማመዐ፣ ተበዲለ ዝበለ ኣካል ክረኣየሉ ዳግም ዝቀርበሉ ስሪት ምህላዉ (ይግበአኒ)፥ምስ ዘመናዊ ሕጊ ፍፁም ዘይፃረር መማረፂ ፍትሒ ምዃኑ (ዕርቂ ኣብ ዘመናዊ ሕጊ ይድገፍ እዩ)፥ንኩሉ ዓይነት ክፋል ሕብረተሰብ ብማዕረ ዝዳኒ ምዃኑ (ኹሉ ሰብ ኣብ ቅድሚ ሕጊ ማዕረ እዩ)፥
ኣብ ዘመናዊ ሕጊ፥ ብገበን ኰነ ብፍትሃብሄር፥ ብዕርቂ ዝውድኡ ኣንቀፃት ምህላዎም፥ ዕርቂ እንደርታ መገደዲ ውሳነ ምዃኑ መገላገሊ ፍርዲ ዝበሃል፥ ተመሳሳሊ ብሞንጎኛ (3ይ ወገን) ናይ መሰማምዒ አንቀፅ ምህላዉ፥ 
ሐዚ ኣብ ቀረባ ኣብያተ ፍርዲታት ብትልሚ ባህላዊ ዕርቂ ይሰርሓሉ ምህላወን፥
ዕርቂ ሓዳር መልዕሎ ዝበሃል ተመሳሳሊ ኣንቀፅ ምህላዉ(ንብረት ቅድሚ ሓዳር) ወዘተ. ምስ ዘመናዊ ሕጊ ዘለዎ ምትእስሳር/ዝምድና/ የርእየና፡፡
3.4 ዕርቂ እንደርታ ንቅድመ ተክኒ/ጐንፂ/ጐይቒ መፍትሒ ኣለዎ
ዕርቂ ቅድሚ ተኽኒ/ጐንፂ/ጐይቒ ዝፍፀሙ ብዓሌት፣ ጎረቤት፣ ብወሰን ወዘተ. እቶም ዋና ዋና እዮም፡፡ ዕርቂ ተዘይመሰየ፣ ተዘይፀልመተ፥ ቅድሚ ጕድኣት፣ በደል ቅድሚ ምብፅሑ፥ ዕርቂ ምፍፃም ማለት እዩ፡፡ ኣብ ዕርቂ እንደርታ ዝተፈለጠ ጐንፂ ተዀይኑ፥ ዕርቂ ዝፍፀም ብፍቃድ፣ ድሌት ተጓነፅቲ (በዳልን ተበዳልን) ወይከዓ ዓሌት እዩ፡፡ ትዅረት ካብ ዝወሃቦም ሓደ፥ ብክትትል፣ ካብ ትዕዝብቲ ወይከዓ ብጥቆማ/ሓበሬታ ውልቀ ሰባት ዘይተርፍ ሓደገኛ ቅድመ ጐንፂ ምልክታት እንተሃልዮም፥ ቀልጢፎም ክእረሙ ይገብር፡፡፡ 
እዚ፥ ብፍላይ እቲ ጐንፂ ምስ ጎረቤት፣ ጕጅለታት ወይከዓ ዓሌት እንተኰይኑ፥ ብትኹረት ተራእዩ፥ ምልክት ወይከዓ ሓበሬታ ምስ በፅሖም፥ ቀልጢፉ ብዕርቂ ክውዳእ ብምግባር፥ ክፍጠር ዝኽእል ከቢድ ጕድኣት አቀዲሞም ብምትንባይ፥ ክመክን ዝገብሩሉ መንገዲ እዩ፡፡ ኣብ ሞንጎ ጕጅለ ወይከዓ ዓሌት ውጥረት ጐንፂ  እንተሃልዩ፥ ’’ናይ ደገ ፀላኢ ብቀሊሉ ንከጥቅዕ ምቹው ክኸውን ስለዝኽእል፥ ቀልጢፍኩም ዕፀዉ/ዕረቑ’’ ይበሃል፡፡
ኣብ መዋስንቲ፣ ሕዛእቲ ምስ ብሄር ወይከዓ ከባቢ እንተኰይኑ ከዓ ፥ተመሳሳሊ ምልክታት ሓበሬታ እንተ በፂሑ፥ ብኣጋኡ ብምርኣይ ምንም ቅርሕንቲ ተዘይተፈጠረ ክእረም ይግበር፡፡ 
3.5 ዕርቂ እንደርታ ክሳዕ ሐዚ ኣብ ኣገልግሎት ምህላዉ
እዚ ብሉፅ ስነ-ስርዓት ዕርቂ ዓበይቲ ዓዲ (ዕርቂ እንደርታ)፥ ብመንግስቲ ኰነ ብማሕበረሰብ ተቀባልነት፣ ተኣማንነት፣ ብፍትሓውነት ተመራፂ ብምዃኑ፥ ክሳብ ሐዚ ኣገልግሎት እናሃበ ዝቅፅል ዘሎ ባህላዊ ስርዓት ፍትሒ እዩ፡፡
ቀለልቲ ገበናት፣ ብፍላይ ፍትሃ ብሄራት፥ ኣብ ብዙሓት ኣብያተ ፍርዲታት (ዘመናዊ ፍርዲ) ቅድሚ ናብ ዋና ጕዳይ ኣትዮም ክርክር ምጅማሮም፥ ብዕርቂ ክውድእዎ ምኽሪታት ይወሃብ፡፡ ኣብ ቀረባ ድማ ኣብ ትካላት መንግስቲ፣  ‘’መጀመርታ፣ ዕርቂ እንደርታ’’ ዝብል ፅሑፋት ብምልጣፍ ባህላዊ ስነ ስርዓት ዕርቂ እንደርታ ኣፍልጦ ብምሃብ ይጥቀሙሉ ምህላዎም መረዳእታታት ይሕብሩ፡፡
ኣቦ ገረባት፥ ተፀዋዕነቶም ናብ ህዝቢ እቲ ዝወከሎም ከባቢ ዋላ ይዅን ኣካላት መንግስቲ  ፀጥታ፥  ጣልቃ ኣእታውነት እናሓወሰ ኰይኑ ድማ፥ ሙሉእ ብሙሉእ ኣብ ተግባር፣ ስራሕ ዘሎ ስርዓት ዕርቂ  እዩ፡፡
ባህላዊ ስነ− ስርዓት ዕርቂ እንደርታ፥ ብውሱን መልክዑ፥ ከም ናይ ቀደም ዋላ ኣይሃሉ፥  ኣብ ከበድቲ ገበናት፥ ኣብ ብዙሕ ጉዳይ ጐንፂ፣ ስምምዕነት ንምፍፃም ኣብ ጥቕሚ ዘሎ ስርዓት እዩ፡፡ 
3.6  ዕርቂ እንደርታ፥ ንዘላቒ ሰላም ተመራፂ ስነ−ስርዓት ዕርቂ ከም ዝኾነ
ዓበይቲ ዓዲ እንደርታ፥ ዋና መንቀሊ ፀገም ጐንፂ ብዕምቈት ብምምርማር፥ ብመን ተላዒሉ፣ መኣዝ ተፈፂሙ፣ ብምንታይ ምኽንያት ተፈፂሙ፣ ብቅንዕናን ብትዕግስትን ነፂሮም ናይ ምፍላይ ብቅዓትን ልምድን ኣለዎም፡፡
ዕርቂ እንደርታ ብምድፍፋን፣ ብተብተብ፣ ብይኹን ይኹን ዝፍፀም ስርዓት ከይኰነስ፥ ሰፋሕቲ ዓሞቕቲ ስነ-ስርዓት ዕርቂ ዘለዎ፥ ብዝርዝር መፈፀሚ ስሪት መሰረት ዘላቒ መፍትሒ ንክመፅእ ዋና መበገሲ ፀገም ጐንፂ ወይከዓ ዘይምስምማዕ እንተተፈሊጡ ጥራሕ እዩ፥ ዝብል ጠንካራ መርገፂ አለዎ፡፡
ኣብ ዕርቂ እንደርታ፥  ዘይፀረየ ዕርቂ፣ ዝተሸፋፈነ ዕርቂ፣ ወገናውነት ዕርቂ ኣይከኣልን፡፡ ’’ሓባኢ ቊስሉ፣ ሓባኢ ፈውሱ’’ ከም ዝበሃል፣ ’’እታ ትክክለኛ መንቀሊት ጐንፂ ከም ፀገም ተዘይወፂኣ ኣይትደርቕን፤ ዋላ እንትንኣስ፣ ተዃሳሒ ነገር ክግደፍ ሓደገኛ እዩ’’ ኢሎም ይኣምኑ፡፡ ምኽንያቱ፣ ግዚኡ ሓልዩ መዓልቲ ቘፂሩ ክምለስ ስለዝኽእል ፡፡  
ጥፍኣተኛ ምስተፈለጠ፥ ሓቀኛ ዕርቂ ንምፍፃም፥ ወሳኒን ቁልፊ ነገር ብምዃኑን ጠንካራ ምፅራይ ይገብሩ፡፡ ኣብ መወዳእታ ሓቀኛ፣ ሰላማዊ፣ ተኣማኒ፣ ፍትሓዊን ሚዛናዊን ባህላዊ  ስነ-ስርዓት ዕርቂ ብምዃኑ፥ ኣብ  መላእ እንደርታ ኰነ ትግራይ፥ ብሰፊሑ ዝጥቀሙሉ ተመራፂ  ስርዓት ዕርቂ ዘላቂ ፍትሒ ክዀን ገይሩዎ፡፡ ዕርቂ እንደርታ እንተተፈፂሙ ብክልቲኡ ወገን (በዳልን ተበዳልን) ብሰናይ ፍቃድ፣ ስምምዕነትን ምትእምማንን ስለዝግበር፥ ቅሬታ ክፍጠር ኣይኽልን፡፡ ‘’ድሕሪ ዕርቂ እንደርታ፣ የለን ቅሬታ’’ ዝበሃል እውን ንዚ እዩ፡፡ 
3.7 ዕርቂ እንደርታ፥ ከም ናይ መወዳእታ ውሳነ (ከም ሰበር) ኰይኑ የገልግል 
ኣብ ካሊእ ከባቢ፥ ካብ ትግራይ ወፃኢ ወይከዓ ካብ እንደርታ ወፃኢ ዝዀኑ ጕዳያት፣ ኣብ ከባቢኦም ዕርቂ ገይሮም ዘይሰመረሎም (ዘይተሰማምዑ)፥ ወይከዓ ’’ኣብዚ ክፍታሕ ኣይኽእልን’’ ዝብል እምነት እንተሕዲሮም፥ ዓበይቲ ፸ እንደርታ ይርአይዎ (ይፍትሕዎ)፤ እዚ ጕዳይ ካብ ዓበይቲ ፸ እንደርታ ወፃኢ ግዜ ምቕታል ተዘይኰይኑ፥ ካሊእ ኣይፈትሖን ብምባል፥ ናብ እንደርታ መፂኦም፥ ብዕርቂ እንደርታ ክረአ ክዕረቁ ይግበር ነይሩ፡፡ 
ካብ ብዙሕ ከባቢ፥ ጎንደር ጎጃም፣ ወሎን ሽዋን ሓዊሱ ዘላቒ፥ ዘየዳግም ዕርቂ እንተደልዮም ናብ ምድረ-ፍትሒ፣ ርትዒ፥ ዓበይቲ እንደርታ ተጓዒዞም ብምምፃእ ዕርቂ ይፍፅሙ ነይሮም፡፡
ዝተሓላለኸ ብጣዕሚ ከቢድ ጕዳይ ጐንፂ (ብዓሌት፣ ጎሳ) እንተኰይኑ፥ በቲ ከባቢ ዕርቂ ክፍታሕ ዘይከኣለ እንተኰይኑ፥ ዓበይቲ እንደርታ፥ ናብቲ ጐንፂ ዝተፈጠረሉ ቦታ (ዓዲ) ብኣካል ከይዶም፥ ብፍትሓዊ ውሳነ እንተ ዓሪቖም፥ ብድሕሪኡ ናብ ካሊእ ናይ ምካድ ዕድሎም ፀቢብ ስለዝኰነ፥ ዓበይቲ እንደርታ ብብልሓቶም፣ ፍትሓውነቶም ስለዝፍለጡ፥ ከም ናይ መወዳእታ  ውሳነ ፍርዲ ተሓሲቡ ይፍፀም፡፡ እዚ ድማ ብማሕበረሰብ ‘’ድሕሪ ዕርቂ እንደርታ፣ ናብ ላዕለዋይ ጎይታ’’ ተባሂሉይፍለጥ፡፡
3.8 ዕርቂ እንደርታ ሰፊሕ ተፈላጥነት፣ ተቀባልነት፣ ተጠቃምነት ኣለዎ
ይንኣስ ይዕበ፥ ከሉ ሰብ፤ ኣብ ዓበይቲ ኰነ ኣናእሽተይ ጕዳያት፥ ፍትሒ እንተ ደልዮም፥ ዕርቀ ሰላም እንተ ደልዮም፥ ንምርድዳእ እንተደልዮም፥ “ዕርቂ እንደርታ ንግበራ” ዝብል፣ ትግራዋይ ብዙሕ እዩ፡፡ዕርቂ እንደርታ ዝበሃል ባህላዊ ስርዓት ዕርቂ ዝፈልጥ ትግራዋይ ብዙሕ እዩ፡፡ ካብ ትግራይ ሓሊፉ’ውን ኣብ ጎረቤት ዓዲታት፥ መዋሰንቲ ብሄራት፥ ዕርቂ እንደርታ ይፍለጥ እዩ፡፡  ዕርቂ እንደርታ ንዘላቒ ሰላም፣ ንፍትሓዊ ውሳነ ተመራፂ ስለዝኾነ፥ ተቀባልነት አለዎ፡፡ ዕርቂ እንደርታ፥ ካብ መፍትሒ ጐንፂ ሓሊፉ መሰማምዒ፣ መወዓዓሊ፣ መቀራረቢን መተዓዳደግን ዕዳጋ ኰይኑ ከዓ ብሰፊሑ የገልግል፡፡
3.9 ዕርቂ እንደርታ፥ ኲሉ ብማዕረ ብዘይ ምሽፍፋን ዝዳነየሉ እዩ
ዕርቂ እንደርታ፥ ናይ ባዕሉ ስሪታት ዘለዉዎ ሰፊሕ ስርዓት እዩ፡፡ ካብቶም ስሪታት ሓደ፥ ኣብ ዕርቂ፥ ኲሉ ሰብ ማዕረ ምዃኑ ዝኣምንን ዘተግብርን ምዃኑ ፈሊጡ ምስ ኣተወ ጥራሕ እዩ፡፡ እዚ፥ መገደዲ ካብ ዝበሃሉ ሓደ ስሪት ዕርቂ እንደርቶት እዩ፥ ’’ተዘይኰይኑ ብጣዕሚ ሓደገኛ ውፅኢት ከስዕብ ይኽእል’’ ይብሉ ዓ’በይቲ፡፡ 
ኣብ ዕርቂ፥ ሓደ ሰብ ዝኽበር፣ ሰብ ተኽቢሩ ጥራሕ እዩ፡፡ ዘጥፈአ ሰብ፥ ብጥፍኣቱ ልክዕ መምሀሪ ውሳነ ክቅበል ግድን እዩ፤ ካብ ልቡ ኣሚኑ ክቅበሎ’ውን ኣለዎ፡፡ ወዲ መስፍን፣ ወዲ ንጉስ፣ ወዲ በዓል ጋዳ ዝበሃል ኣፈላላይ የለን፤ ብማዕረ ሚዛናዊ ፍትሒ፥ ንበዳልን ተበዳልን ሓቀኛ ውሳነ ይወሃብ፡፡ ኣብ ስሪት ዕርቂ እንደርታ፥ ሓያል፣ ሃፍታም፣ ጭዋ፣ መስፍን፣ ዓዃይ ካሊእ ዝበሃል ፍፁም የለን፡፡ ‘’ኣብ ዕርቀ ሰነያ፥ ኲሉ ማዕረ’’ ዝበሃል እውን ነዚ እዩ፡፡ “ኣብ ዕርቂ 70 እንደርታ፥ የለን ጐይታ” እውን ይበሃል እዩ፡፡
ኣብ ዕርቂ እንደርታ ካሊእ ወሳኒ ነገር፥ ሓቅነት እዩ፡፡ ኣብ ስነ-ስርዓት ዕርቂ ምሽፍፋን ዝበሃል ነገር የለን፡፡ ምኽንያቱ፥ ሓቂ እንተተሸፊና ኣብቲ ዕርቂ ተኣማንነትን ፍትሓውነትን ስለዝጕድል ዘላቂ መፍትሒ ክመፅእ ኣይኽእልን፡፡   ኣብ ዕርቂ፥ ሕሶት ፅያፍ (ነውሪ) እያ፡፡ ‘’ሓቂ ፅዋ፥ ምሳሕ አቦይዝጊ’’ ዝብሃል እውን ብፈሪሃ እግዚአብሄር፣ ሓቀኛ ውሳነ ይወሃብ ንምባል እዩ፡፡ 
3.10 ኣቦ ገረብ (ቀወምቲ ሸምገልቲ ወሰን)
ኣብ ዕርቂ እንደርታ፥ ኣቦ ገረብ ዝበሃሉ፥ ብህዝቢ ዝምረፁ፥ ቀወምቲ ሸምገልቲ (ዓበይቲ ዓዲ) ኣለው፡፡ ኣቦ ገረባት፥ መብዛሕትኡ ምስ ዓሌት ወይከዓ ብሄር፥ ብወሰን ሕዛእቲ፥ ብማይ ወዘተ. ዝለዓሉ ጐንፂታት፥ ብምርድዳእ ዘስማምዑ፣ ዝዓርቁ፥ ተወከልቲ እዮም፡፡ እዞም ተመረፅቲ፥ ዓበይቲ ዓዲ፥ ተወለድቲ፣ ተፈለጥቲ፣ ተሰማዕቲ፣ ተኣመንቲ፣ ብስነ ምግባሮም ሓቅነቶም ዝተመስከረሎም፣ ናይቲ ከባቢ ኣቀማምጣ፣ ኣመፃፅኣ ሕድሕድ ታሪክ ኣፀቢቆም ዝፈልጡ እዮም፡፡
ኣካል ዕርቂ እንደርታ ዝኰነ ኣቦ ገረብ ዝበሃል ስነ-ስርዓት ዕርቂ፥ ኣብ መዋሰንቲ ብሄራት፣ ወሰን ግዝኣት፣ ኣብ ውሽጢ ሓደ ጣብያ ወይከዓ ወረዳ ዝፍጠሩ ጐንፅታት፥ ፍቱን መሳርሒ ሰላም እዩ፡፡ ኣጀማምራ ኣቦ ገረብ፥ እንተነኣሰ ኣብ ከባቢ 16 ክ/ዘመን ምስ እንደርታ ዝዋሰኑ ብሄረሰብ ዶብዓ (ዝጠፍኡ) ዝበሃሉ ዓመፅቲ፣ ምስ ናይ ምስፍሕፋሕ ብሄረሰብ ኦሮሞ ጋላ-ጉቶ ዝበሃል ወራር፥ ምስ መንቀሊኦም  ጫፍ ቀይሕ ባሕሪ ምዃኖም ዝፍለጡ ብሄር ዓፋር ኦሞለ ዝበሃሉ ጎሳ ተተሓሒዙ ዝተፈጠረ እዩ፥ ተባሂሉ ዝእመነሉ መእለይ ጐንፂ ባህላዊ ስርዓት እዩ፡፡ 
ኣቦ ገረብ ኣጀማምርኡ ኰነ ብስፍሓት ዝፍለጠሉ ከባቢ፥ ኣብ እንደርታ ዋላ እንተኰነ፥ ኣብ ትግራይ፥ ምስ ብሄረሰብ ዓፋር ዝዋሰና ከባቢታት ኩለን ዞባ ደቡብ፣ ደቡብ ምብራቕን ምብራቕን ክሳዕ ሐዚ ዝትግበር፥ ስነ-ስርዓት ዕርቂ መእለይ ጐንፂ እዩ፡፡ ስርዓት ኣቦ ገረብ፥ ናይ ባዕሉ ባህላዊ ስሪታት ዘለዉዎ፥ ብመንግስቲ ኰነ ብኩሉ ወገን ማሕበረሰብ ዝእመነሉ፥ ተደላይ፣ ውፅኢታዊ፥ ብሉፅ ተሞክሮ፥ ባህላዊ ስነ-ስርዓት መእለይ ጐንፂ እዩ፡፡
3.11 ዕርቂ እንደርታ፥ ጐዳእቲ ልምድታት የወግድ
ዓ’በይቲ እንደርታ፥  ንሕብረተሰብን፣ ንከባቢን ዘይጠቅም ጎዳእቲ ባህላዊ ልምድታት እውን ብዕርቂ የወግዱ እዮም ፡፡ ኣብነታት ንምጥቃስ፡-
ብዘመን ራእሲ ወልደ ስላሰ፥ በደል ሰራሕተኛታት ብምስማዕን ብምዕዛብን፥ ዓበይቲ ዓዲ ተኣኪቦም ድሕሪ ምምካር፣ መእመኒ ምኽንያት ኣቕሪቦም፤ ሰብ፣ ሰብ ስለዝኾነ ንግዲ ባርያ ዝበሃል ኣብ ትግራይ ክተርፍ ገይሮም፡፡
ደጕዖቶት ትግራይ፥ ምስ ቆሎቶት ዓፋር ንብዙሕ ዘመን ዝነበረ ባህላዊ ወራር ጋዝ እናተብሃለ ዝፍለጥ፥ ካብ ጥፍኣት ወፃኢ ሓደ ተጠቃሚ ኣካል ከምዘየለ ብምፍላጥ፥ ኣቦ ጋዛት ምስ ኣቦ ገረባት ካብ ክልቲኡ ወገን (ዓፈር ምስ ተጋሩ) ብምዃን፥ ኣብ 1934 ዓ.ም፥  1ይ ዋዕላ ወየንቲ፥ ኣብ ገረብ ደልገና ንሓዋሩ ክተርፍ ወሲኖም ኣጥፊኦምዎ እዮም፡፡ ’’ሳላ ዕርቂ እንደርታ፣ ብሰብ የለን ሓንታ’’ ዝተብሃለ’ውን ንዚ እዩ፡፡
3.12 ዕርቂ እንደርታ ንኩሉ መደብ ማሕበረሰብ የገልግል
ዕርቂ እንደርታ፥ ንኩሉ ፍጡር ወዲ ሰብ፥ ብዘይ ምንም ኣፈላላይ መደብ ወይከዓ ስልጣን (መኳንንቲ፣ መሳፍንቲ፣ በዓልጋዳ ወዘተ.) ብማዕረ ዘገልግል ስርዓት እዩ፡፡ ኣብቲ ዕርቂ ስነ ስርዓት፥ ነገስታት ኰኑ መኳንንቲ፥ ኣካል እቲ ዕርቂ ኰይኖም እውን ብስርዓት ይሳተፉ እዮም፡፡ 
ጥፍኣተኛ ወይከዓ ጐንፂ እንተሃልዩ፥ ኩሉ ሰብ ክብሩን ስልጣኑን ገዲፉ ብማዕረ ንዕርቂ እንደርታ ክብሪ ይህብ፥ ውሳነ የኽብር የተግብር፡፡ “ኣብ ዕርቂ 70 እንደርታ፥ የለን ጐይታ” ዝተብሃለ’ውን ንዚ ንምምልካት እዩ፡፡
3.13  ዕርቂ እንደርታ ስሪታት (ሕገ-ልቦና) ኣለዉዎ 
ዕርቂ እንደርታ፥ ኣብ ዝዀነ ይዅን ዕርቂ ወይከዓ ስምምዕነት ከም ዝረኸብካ፣ ኣብ ድላይካ ዝፍፀም ዘይኰነስ፥ ብፅሑፍ ዘይሰፈሩ (ሕገ-ልቦና) ስሩዕ ስሪታት ዘለዎ ባህላዊ ስርዓት እዩ፡፡ ካብዞም ስሪታት፡-




* ስሪት መቅፀዒ ካሕሳ  
* ስሪት አቦ ገረብ 
* ስሪት ሕዛእቲ 
* ስሪት ሕጊ እንዳማ ሰላማ 
* ስሪት ስነ ምግባር ዕርቂ 
* ስሪት፥ ክሕለዉ ዝግበኦም ሚስጢራት ውልቀ ሰብ ናይ ምሕላው ግዴታ፥ ዝብልን
ሽምግልና ዳግም ንምንታይ ይረአ፣ ብከመይ ይረአ ዝብል ስሪት’ውን ኣለዎ፡፡ ካብዚ ብተወሳኺ፥ 
ኣብ ዕርቂ ዝሳተፉ ኣካላት፥ ምስቱ ዓይነት ጐንፂ ዘይፃባእ ስለ ዝኮነ፥ ዕርቂ ብተብተብ፣ ብንኽእ ንኽእ፣ ብትእዛዝ ወይከዓ ፅዕንቶ ዝኰነ ኣካል ፍፂሙ ዘይፍቀድ ብምዃኑ ዕርቂ ቅድሚ ምጅማሩ፥ በዳሊ በደሉ ኣሚኑ ካብ ውሽጡ ተናሲሑ ምዃኑ ምስ ተፈለጠ ጥራሕ ክኾን ኣለዎ ዝብሉ ስሪታት ወዘተ. እዮም፡፡
3.14ፆታ፣ ዕድመ፣ እምነትን ስልጣንን ዓረቕቲ (ሸምገልቲ) 
ኣብ ዕርቂ እንደርታ፥ ኩሉ መደብ ማሕበረሰብ ብቢደረጅኡ፥ ዓይነት ክብደት ጐንፂ ወይከዓ ስምምዕነት ዋላ ይፈላለ፥ ብዓቅሙ ኣብ ዕርቂ ይሳተፍ፡፡ ንኣብነት፦
ኣደታት (ኣንእስቲ) እንደርታ፥ ኣብ ዕርቂ ብምስታፍ ይዓርቃ እየን፡፡ ኰይኑ ግና ኣብ ኣቦ ገረባት፣ ኣብ ትኩስ ቅትለት ነብሲ፣  ርሑቅ ዓዲ ናብ ዝክየዶ ቦታ ከይደን ኣይሳተፋን፡፡
ካብ ብጣዕሚ ቀሊል ክሳዕ ከቢድ ጐንፂ፥ እቶም  ዓረቕቲ፥ ካብ ህፃናት (መሓዙት) ክሳዕ ዓበይቲ ዓዲ (ሽማግለታት)፣ አቦ ገረባት ክዀኑ ይኽእሉ፡፡
ኣብ ስነ-ስርዓት ዕርቂ ኣፈላላይ ሃይማኖት  የለን፡፡ ዝተመረፀ ተኰይኑ፣ ቅንዕና ዘለዎ፣ ክእለትን ድሌትን ዘለዎ እንተኰይኑ እውን ክሳተፍ ይኽእል፡፡ ኣመሓደርቲ (መሳፍንቲ)፣ ሽሞኛታት ወይከዓ ነገስታት ተዀኑ ፥ ኣብ ውሱን ስነ ስርዓት  ዕርቂ ይሳተፉ፣ ይዕዘቡ፣ ክዓርቁ እውን ይኽእሉ፡፡
3.15  ጥቕምታት ዕርቂ (ረብሓ) 
ካብ ዕርቂ፥ ኩልሻዕ ተጠቃሚ፣ ተረባሒ ክትዀነ እምበር ዝጕዳእ ዋላ ሓደ  ኣካል ወይከዓ ውልቀ ሰብ፣ ጕጅለ ኰነ ማሕበረሰብ የለን፡፡ ዕርቂ፥ ካብ ውልቀ ሰብ ጀሚሩ ክሳዕ መንግስቲ፥ ብዙሓት ረብሓታት ኣለዉዎ፡፡ ካብቶም ረብሓታት ንምግላፅ፡-
ሀ. ኢኮኖምያዊ (ስነ ቁጠባዊ) 
ተጓነፅቲ፥ ንመማኸርቲ፣ ንጠበቓ፣ ንዋጋ መኪና (Transport) ፣ ንምግቢ፣ መዕረፊ ወይከዓ መሕደሪ (ዓራት) ፣ ንመሰኻኽር ዝኽፈል ኣበል ዝወፅእ ዝነበረ ገንዘብ ኩሉ ይድሕን፡፡ ዝተረጋገዐ ናብራ ይህልወካ፡፡ ኢኮኖምያዊ ዓቅሚ ውልቀ ሰብ የዕብዩ፥ ብተዘዋዋሪ ዓቅሚ እታ ሃገር  ይዓቢ ፡፡ ስለዚ፥ ዕርቂ ኢኮኖምያዊ ዓቅሚ ይፈጥር ማለት እዩ፡፡
ለ. ግዜኻ ብኣግባቡ ንክትጥቀም
ዜጋታት ናብረኦም ንምሽናፍ፣ ንምልዋጥ፣ ኣብ ስራሕ፣ ኣብ ልምዓት፣ ዘሕልፍዎ ግዜ፥ ኣብ ክርክር፣ ኣብ መንገዲ፣ ኣብ ቤት ፍርዲ (ብዙሓት ቘፀሮታት) ምልልሳት ዘጥፍኡዎ ግዜ ክተርፍ ይገብር፡፡ ስለዚ፥ ኣፈላላዮም ብዕርቂ ተወዲኦም፥ ወርቃዊ ግዜኦም ኣብ ልምዓታዊ ስራሕቲ የሕልፍዎ ኣለዉ ማለት እዩ፡፡
ሐ. ስነ-ኣእምሮኣዊ ዕረፍቲ
ንመናሓንሕትኻ ንምስዓር ኣብ እትገብሮ ፃዕርታት፥ ወግሐ ፀብሐ እትገብሮም ምድላዋት መልሲ እንትህብ ከይትሰሓሓት፣ስምዒታዊ ከይትዀን ኣብ እትገብሮም ጥንቃቐታት ዝፍጠር ሓሳብ፣ ጭንቀት፣ ናይ ስነ ኣእምሮ ምርባሽ ነፃ ብምግባር ዕረፍቲ ይህብ፡፡
መ. ሰላም ውልቀ ኰነ ከባቢ ይሕሎ
ውልቀ− ሰብ ሰላም እንተኰይኑን እንተሃልዪዎን፣ ዝተረገጋገዐ ናብራ፥ ስለዝነብር  ከባቢኡ የረጋግዕ ይሕሉ፡፡ 
መ. ማሕበረሰባዊ ምትእስሳር የጠናኽር
ጐንፂታት ብዕርቂ እንተተፈቲሖም፥ ምስ ጎረቤት፣ ምስ ከባቢ፣ ምስ ብሄራት ኩሉ ሰላም ስለዝፍጠር፥ ማሕበራዊ ምትሕብባር፣ ምትሕስሳብ ፍቕሪ የጠናኽር የተኣሳስር፡፡
ረ. ፍልፍል ሓድነት፣ ድሕንነት ህዝቢ ይኸውን
ዕርቀ ሰላም እንተሃልዩ፥ ፍቕሪ ሰነያ ይነግስ፣ ሓድነት ህዝብታት ይረጋገፅ፡፡ ብብዘለዉዎ ጐንፅታት ብምውጋድ ድሕንነት  ሓባር ኣብ ምርግጋፅ ዓብይ ተራ ኣለዎ ፡፡
ሰ. ፍልፍል ዘላቒ ሰላም እዩ
ኩሎም ስምዒታት፣ ቅሬታታት፣ ጐንፅታት ብፍትሓዊ መንገዲ፣ ብማዕረ፣ ብዕርቂ እንተ ተፈቲሖም፥ ዝፍጠር ኩርኳሕ ስለዘይህሉ ዘላቂ መፍትሒ፣ ሰላም ክህልው ይገብር፡፡ ካብዚ ብተወሳኺ፥ ሰባት ዕርቂ ኣብ ዓዶም፥ ብቀረባ፣ ብነፃ፣ ኣብ ዝምችው ቦታን ዕለትን ይካየድ፡፡ ዕርቂ ኣብ ቀረበኦም፣ ስራሕ ብዘይጐድእ ኣብ ዝምችዎም ዕለት፥ ኣብ በዓላት ይካየድ፣ ኣብ ዝመረፅዎ ሰዓትን ዕለትን ተረጋጊዖም ይፍፅሙ፡፡
ሸ. ዕርቂ እንደርታ ንክልተ ማዕረ ምዃኑ
ብዕርቂ እንተተፈቲሑ ኣብ ሞንጎ ሰባት፣ ጕጅለ፣ ዓሌት፣ ብሄር ምንም ዓይነት ቅሬታ፣ ምጥርጣር፣ ፍርሒ የለን፡፡ ብዕርቂ ዝወሃብ ውሳነ በዳልን ተበዳልን ብማዕረ ይቅበሉዎ ብደስታ’ውን ይትግብርዎ፡፡
3.16  ከይዲ ኣፈፃፅማ ስነ-ስርዓት ዕርቂ እንደርታ ኣብ ጐንፂ
ተ.ቁ
	ከይዲ ተግባራት
	ዝርዝር ተግባራት
	1
	መንቀሊ ሽምግልና ይህሉ


	ጐይቒ/ጐንፂ (በዳሊ ተበዳሊ) ይህልዉ
ጥቆማ  ወይከዓ ሓታቲ ዕርቂ ይህልው 
ድልውነት ዕርቂ፣ ካብ ልቡ ምንስሑ፣ ምፅፃቱ ይረጋገፅ
	2
	መንቀሊ ጐንፂ ይልለ
	ኲነታት ጐንፂ ፅንዓት (ምፅራይ) ይግበር
ማሕበራዊ፡- ብፍላጥ፣ ብዘይፍላጥ፤ ቀሊል፣ ከቢድ ጐንፂ
ስነ-ቁጠባዊ (ኢኮኖምያዊ)፡- ብጥቕሚ፣ ሸፈጥ ወዘተ.
ስነ-ምምሕዳራዊ (ፖለቲካዊ)፣ ስልጣን፣ ግዝኣት ምስፋሕ
	3
	ዓይነት ጎንፂ ይፍለጥ


	ቅድሚ ኩሉ ኩነታት ጐንፂ ይፍለ 
ርሑስ ደም (ግዜ ዘይህብ) ድንገተኛ፣ ብገርሂ
ንቑፅ ደም (ህድእ ኢልኻ ልግበር)፣ ሕዱር ፅልኢ፣ ብጕርሒ
ብትልሚ ዝተፈፀመ ተዀይኑ
	4
	ሸምገልቲ፣ መዓልቲ፣ ቦታን ዕለትን ይምረፅ
	ሸምገልቲ ዝመኽሩሉ ቆፀሮ ይተሓዝ 
ዓበይቲ ዓዲ(ሽማግለታት ይንገሩ)፣ ይምረፁ
መሰኻኽር (እማኝ) እንተሃልዮም ይፅዉዑ
ሸምገልቲ ምስ ተሸምገልቲ፣ ምስ ቤተሰብ ይፅውዑ
 ቦታን ዕለትን ዕርቂ የቊረፅ
	5
	ምኽሪ ዓበይቲ ዓዲ


	ዓ’በይቲ ዓዲ (ወለዲ)
ፅያፍነት ክሕደት፣ ሕሶት፣ ብሰማይን ብምድሪን ሓጥያት ምዃኑ የምህሩ
ጥቕሚ ዕርቂ፣ ጕድኣት ፅልኢ፣ ጐንፂ ብዝርዝር የረድኡ 
ፀያፍነት ፅልኢ ብባህሊ፣ ማሕበረሰብ፣ ብሃይማኖት ይግለፅ 
ታሪኻት ዕርቂ ካብ መፅሓፍ ቅዱስ፣ ካብ ዘጋጠመ ይውጋዕ
ዓበይቲ ዓዲ፣ መራሕቲ ሃይማኖት ይምርቑ


	6
	ቃል ምሃብ 


	ንኒበይኖም ይሕተቱ  የረድኡ 
በዳሊ ምፅፃቱ፣ ካብ ልቢ ይቕረ በሉለይ ኢሉ በደሉ ይኣምን
ዝርዝር ኣፈፃፅማ ምስ ምኽንያቱ የቕምጥ (የረድእ)
ተበዳሊ ዝበፀሖ በደል ይገልፅ
ዝርዝር ኣፈፃፅማ ምስ ምኽንያቱ የቕምጥ (የረድእ)
መሰኻኽር ዝረኣይዎ፣ ዝሰምዕዎ ይፀዉዩ
	7
	ውሳነ (ፍርዲ)
	ድሕሪ ምፅራይ፣ ምስሃብዎ ቃል፣ ብምስክርነት መሰረት ኣገናዚቦም ብዓበይቲ ዓዲ ብጥበብ፡-
በደለኛ ይፍለ
ውሳነ ይዓርፍ
ውሳነ ይፀድቕ
ካሕሳ ውሳነ ይወሃብ 
	8
	ካሕሳ (ቕፅዓት)


	ኣብ ውሳነ ካሕሳ
ወሓስ የቕርብ
መኽፈሊ (መዕደይ ግዜ ይወሃብ)
ዓይነት፣ መጠን ካሕሳ ይትመን
ፀገም፣ ቅሬታ እንተሃልይዎ ይስማዕ ይረአየሉ
ካሕሳ ኣብ ምኽፋል
ምሳሕ ደስኣ (ምሳሕ ሽማግለ)
ምሳሕ ምድሪ
ምሳሕ መስቀል
ንብረት፣ ገንዘብ፣ እንስሳ፣ ግዜ፣ ጕልበት፣ እገዳ ቦታ፣ ውስብቲ
	9
	ዕርቂ ይፍፀም (ይትረፍ ይበሃል)


	ኣብ ቅድሚ ህዝቢ ይቕረ ይቕረ ይበሃሃሉ
ይሰዓዓሙ (ሰላምታ ይለዋወጡ)
በዳሊ፡- ኣብ ቅድሚ ሽማግለ
ቘፅሊ ኣብ ማእገሩ ፀይሩ ድንን ኢሉ ’’ኣበስኩ፣ በዲለ እየ ይቕረ በለለይ፣ ስሑት መዓልቲ ውዒለ ሰይጣን ውዑሉኒ፣ ምእንተ ኣማልክቲ ይቕረ በለኒ’’ ይብል 
ተበዳሊ፡-ካብ እንግድዕኡ እቲ ቘፅሊ ኣልዒሉ 
’’ካብ ልበይ ምእንተ መላእክቲ ይቕረ ኢለ እየ’’ ይብል፤ እቲ በደል ’’ናይ ክልቲኦም እዩ’’ ተባሂሉ እንተ ተወሲኑ ድማ ክልቲኦም ብቢግደ ይትረፍ ይበሃሃሉ ማለት እዩ
	10
	ተግሳፅ (ምኽሪ)


	ዓበይቲ ዓዲ (መራሕቲ ሃይማኖት) መዕፀዊ ዕርቂ የምህሩ 
’’ከም ማይይ ፃባይ ይሓዋውስኩም’’ ተባሂሉ ይምረቕ 
ምስጋና ንሸምገልቲ
ምስጋና ንቤተሰብ ክልተ ወገን
ምስጋና ንተዓረቕቲ (ተጓነፅቲ) 
ምስጋና ንፈጣሪ ይግበር
ምሳሕ ደስኣ (እንግዶት) ይቀርብ 
ሓጎስ ደስታ ይወርድ   
	11
	ኣፈፃፅማ 


	ክትትል ይግበር
ወሓስ ዝዀኑ ኣፈፃፅማ የፍልጡ
ዝዀነ ፀገም እንተሃልዩ የፍልጡ
ኲነታት ኣፈፃፅማ  ፀብፃብ የቕርቡ  
ምስገና ይቐርብ 
	12
	ውፅኢት ዕርቂ (ረብሓ)
	ፍቕረ ሰነያ ይነግስ
ዝተረጋገዐ ናብራ ይህሉ
ሰላም ከባቢ  ይሕሎ
ምሕዝነት ከባቢ 
ድሕንነት ከባቢ ፣ ሓድነት ይጥንክር
ጠንካራ ማሕበራዊ ምትእስሳር ይፈጥር
ሰባት ኣብ ምልማዕ፣ ዕብየት ይዋፈሩ
ግዜኦም፣ ገንዘቦም ይቝጥቡ፥ ኣብ ጥቕሚ የውዕሉ
	

3.17 ዕርቂ እንደርታ፥ ካብ ዕርቂ ጐንፂ ወፃኢ፥ ሰፊሕ ግልጋሎት ምህላዉ፡-
መሰማምዒ፣ መምኸሪ፣ መወገዲ ፀገማት ማሕበረሰብ ኰይኑ የገልግል
ተ.ቁ
	ብዕርቂ እንደርታ ዝረአዩ
	ዝርዝር ዕርቂ ወይከዓ መሰማምዒ
	1
	ኣብ ማሕበራዊ ጕዳያት



	ኣብ ስምምዕነት፣ ውዕል ስራሕን መስርሕን
ኣብ ምክልኻል ጐንፂ(ቕድሚ ጐንፂ)
ኣብ ፍትሕ ሓዳር
ዘይተሓሰበ ፀገም ዝበፅሖም ክፋል ማሕበረሰብ ዝሕገዝ፣ ጉሳ (ዝርያ)
ጐዳእቲ ባህሊ የወግዱ (ንግዲ ባርያ፣ ወራር ጋዝ)
	2
	ስነ-ቝጠባዊ (ኢኮኖምያዊ) 
	ኣብ ዕዳጋ መስማምዒ
ኣብ ኣከፋፍላ ስርዓት ግብሪ
ኣከፋፍላ ዕዳ (ልቓሕ) 
	3
	ስነ-ምምሕደራዊ (ፖለቲካዊ) 


	ዓ’በይቲ ሃገራዊ ጕዳያት ይመክር ይውስን
ድሕንነት ህዝብን ዓዲን ይከታተል
ሕቶ ህዝቢ ንገዛኢ መደብ የቕርብ 
ስሪት ስርዓት ምሕደራ የውፅእ
	4
	ጠበቓ ማሕበረሰብ ዀይኑ ሰብኣዊ መሰል የኽብር
	ብማዕረነት ደቂ ሰብ ይአምን ይትግብር 
ብማዕረነት እምነት የረጋግፅ ይትግብር
መሰል ህፃናት፣ ድዅማት የኽብር
ጎዳእቲ ባህልታት የወግድ
ስነ-ቝጠባዊ ዓቕሚ ዘይብሎም ኣዶታትን ህፃናትን ይሕግዝ
	

4.  መጠቓለልን ለበዋን
1.4  መጠቓለሊ
ዕርቂ እንደርታ ክስነድ፥ ክዕቀብ፥ ብሰፊሑ ክትግበር ዝግበኦ፥ ክሳዕ ሐዚ ብኣግባቡ ኣብ ጥቕሚ ዘይውዓለ፥ ሃገር በቈል ባህላዊ ስርዓት   ዕርቂን ፍትሕን እዩ፡፡ ዕርቂ እንደርታ፥ ጥንታዊ ባህላዊ ስነ ስርዓት ዕርቂ ኰይኑ፥ ክሳብ ሐዚ ኣብ ኣግልግሎት ምፅንሑ፥ ስርዓት ተደላይነት፣ ፍትሓውነት፣ ተኣማንነት፣ ተፈላጥነት፣ ዋሕስ ዘላቒ ሰላም፣ ንኩሉ መደብ ማሕበረሰብ ዘገልግል፣ ማሕበረሰብ ዘተኣሳስር፣ ዓምዲ ድሕንነትን ሓድነትን ዓብይ ትካል ፍትሒ እዩ፡፡
ኣብ ትግራይ ኰነ ኣብ ሃገርና፥ በቢከባቢኡ ነናይ ባዕሉ ባህላዊ ስርዓታት  ዕርቂ ዋላ ይሃልዉ፥ ዕርቂ እንደርታ ግና ብፍላይ ኣብ ትግራይ ብሰፊሑ ዝፍለጥን ኣብ ረብሓ ዝወዓለን ስነ ስርዓት ዕርቂ እዩ፡፡
ዕርቂ እንደርታ፥ ሰፊሕ ምስ ምዃኑ ተተሓሒዙ፥ ካብ ጐንፂ ወፃኢ ክሳብ ኣብ ማሕበራዊ ውዕላት (ስምምዓት)፣ ኣብ ፖለቲካዊ መሰል ወዲ ሰብ ብምእታው፥ ምስ ጥንታዊ ስሪታቱ  መሰማምዒ፣ መማኸሪ ስርዓት ኰይኑ እውን የገልግል፡፡
ዕርቂ እንደርታ ንክልተ ማለት፥ ንዝፍጠር ጐንፂ ወይከዓ ዘይምስምማዕ ንክልቲኦም ብማዕረ ዘሰማምዕ፣ ዝወሃብ ውሳነ ብክልቲኡ ወገን ተኣሚኑሉ ብደስታ ዝቅበልዎን ዝትግብርዎን ፍትሓዊ ውሳነ ባህላዊ ስነ-ስርዓት እዩ፡፡
ባህላዊ ስነ ስርዓት ዕርቂ እንደርታ ምስ ሃይማኖታዊ ስነ-ምግባር ዝተኣሳሰረ፤ መሰረት ዘመናዊ ሕጊ፣ ሓደ ሚዛናዊ ዓብይ   ትካል መማረፂ ፍትሒ ምዃኑ ይእመን፡፡ ዕርቂ እንደርታ ኣብ ዘለናሉ ዘመናዊ ስርዓት፥ ኣካላትፍትሒ ፣ ኣብያተ ትምህርቲ  ሕጊ (ዩኒቨርሲቲ፣ ኮሌጃት) ከም ዓብይ ፍልፍል ክጥቀማሉ ዝኽእል ስርዓት እዩ፡፡
ኣብ ሃገርና ኰነ ክልልና ብዙሓት ፀጋታት ባህላዊ ስርዓታት ብፍላጥ ኰነ  ብዘይፍላጥ ዝጠፍኡን ኣብ መንገዲ  ምጥፋእ ዘለዉን ብዙሓት እዮም፡፡ እዞም  ነዊሕ ታሪኽን ዕድመን ዘለዎም ባህላዊ ስርዓታት መንግስቲ ኰነ ማሕበረሰብ ብኣግባቡ ክተሓዙ፣ ክትግበሩ ይግባእ፡፡ እዞም ሃገር በቈል ባህላዊ ስርዓታት ፀጋታትና ጥራሕ ዘይኰኑስ መሰረት መግለፂ መንነትና ብምዃኖም ብሰፊሑ ተሰኒዶም ክተሓዙ ብምግባር ዝተርአዩ ክፍተታት ብምዕራይ፣ ምስ ዘመናዊ ሕጊ ብምዝማድ፣ ብምጥዕዓም፥ ዉፅኢታዊ ስራሕ ክስራሕ ይግባእ፡፡ ፀሓፍቲ ተመራመርቲ ታሪክን ባህልን፥ ኣብ ባህላዊ ስነስርዓት ዕርቂ እንደርታ ከምመበገሲ ተጠቒሞም መፅናዕቶም ብምስፋሕ ክሰርሑ ይግባእ፡፡ በዚ ዝርዝር መፅናዕቲ ሓደ ዓብይ ባህላዊ ፍትሒ፣  ዕርቂ ስነስርዓት ክፍጠር ምግባር ዝከኣል ምዃኑ ብግልፂ ዘርአየ ምርምር እዩ፡፡ 
እዚ ስርዓት፥  ምስ  ዘመናዊ ሕጊ ብዘለዎ ዝቐረበ ዝምድና፥ ንመንግስቲ፣ ንማሕበረሰብ፣ ንከባቢ፣ ንውልቀ ሰባት፣ ኣብ ኢኮኖምያዊ፣ ማሕበራዊ፣ ፖለቲካዊ ብዝህቦ ሰፊሕ ኣገልግሎት ዘምፅኦ ኣዎንታዊ ዘላቒ ፍትሕን ሰላምን፥ ብኩሉ ተመራፂ ስርዓት እዩ፡፡ ዕርቂ እንደርታ፥ ረብሓታት ሓድነት፣ ድሕንነት፣ ዘላቒ ሰላም ሓዊሱ  ስለዘለዎ ብኣግባቡ ተዓቂቡ፣ ኣፍልጦ ኣብ ምሃብ ክስራሕ ኣለዎ፡፡ እዚ ባህላዊ ስርዓት ዕርቂ ንክዓቢ፣ ባህላዊ ትሕዝትኡ ሒዙ ክቕፅል፣ ክስነድ፣ ክዕቀብ፣ ካብ ወለዶ ናብ ወለዶ ክመሓላለፍ ንምግባር ተተደልዩ፥ ተግባራዊ ድጋፍ ፣ መዳርግቲ ኣካላት የድሊ፡፡


4.2  ለበዋ




እዚ ባህላዊ ስነስርዓት ዕርቂ፥ ባህላዊ ትሕዝቶኦም፣ ተኣማንነቶም ናይ ምንካይ ተርእዮታት ብምህላዉ፣ ዝምልከቶ ኣካል ኩሉ ንብረት፣ ቅርሲ ማሕበረሰብ ስለዝኰነ ባህላዊ መማረፂ ስርዓት ፍትሒ ኰይኑ ንክቅፅል ፉሉይ ጠመተ የድልዮ፡፡  ብባህልን ቱሪዝምን ኣብ ዘይድህሰሱ ሓድግታት ተመዝጊቡ፣ ተዓቂቡ፣ ተሰኒዱ ካብ ወለዶ ናብ  ወለዶ ዝመሓላለፈሉ መንገዲ ክፍጠር ኣለዎ፡፡
እዞም ፀጋታት ጥንታዊ ባህላዊ ስርዓታት ጎሊሆም ንክወፁ፥ ኩሉ ምሁር፣ ሰብ ሃፍቲ፣ ተመራመርቲ ታሪክ፣ ባህልን ቱሪዝምን፣ የኒቨርሲቲታት፣ ማሕበረሰብ እንደርታ ትግራይ፣ ዓበይቲ ዓዲ፣ ኣቦ ገረባት፣ መሓውራት ፍትሒን ሚድያታትን ተዋዲዶም፣ ተሓጋጊዞም፣ እቲ ሓዱሽ ወለዶ ክጭብጦም ንምግባር ካብ ብፅሑፍ ምስናድ ብተወሳኺ፥ ብሰብ ሞያ ጥበብ፣ ብሚድያታት (ብሬድዮታት፣ ብቴሌቪዥን)፣ ብስሩዕ ተተሊሙ ክስራሕ እንተተካኢሉ ባህላዊ ትሕዝትኡ፣ ስሪታቱ ሒዙ ክቅፅል፣ ክዓቢ ዝክእለሉ ዕድል ብጣዕሚ ሰፊሕ ምዃኑ ግልፂ እዩ፡፡ካብ ዘመናዊ ሕጊ ወፃኢ፥ ሓደ መማረፂ ፍትሒ  ዀይኑ ንከገልግል፥ ንከበርክት ተዝጠናኸር ጥንታዊ ባህላዊ ናይ ዕርቂ ስነ ስርዓቱ ብስርዓት ተሰኒዱ ኣገልግሎት ንክህብ ምግባር ባህላዊ ትሕዝትኡ ከይለቐቐ ካብ ውልድ ወለዶ ንክመሓላለፍ ክዕቀብ ተዝግበር ብሉፅ ተሞክሮ ስነ- ስርዓት ዕርቂ ኰይኑ ንካልኦት ከባቢታት ሃገርናን ዓለምናን ንምልላይ 
ንናይ ሃገርና/ ክልልና ኣብ ልምዓት ቱሪዝም  ፍልፍል እቶት ንምዕባይ ኣብ ናይ ውሽጢ ሃገር በቈል ባህላዊ ስነ-ስርዓት ዕርቂ ብውፅኢታውነቱ ብዋናነት ክግለፅ ባህላዊ ስርዓታት ውሽጢ ዓዲ ኣብ ስርዓተ ትምህርቲ ክካተት እንተዝግበር፡፡ ካብዚ ብተወሳኺ፥ኣብ ኩለን ትካላት ፍትሕን ፀጥታን መምሃሪ መሳርሒ ንክኾን እንተዝግበር ኣብ ናይ ውሽጢ ዓዲ ስርዓተ ትምህርቲ ዩኒቨርሲቲታት ፣ ኮሌጃት ብክፍሊ ሕጊ ክተሓዝ
ኣብ ሃገርና ይኹን ዓለምና ብሉፅ፣ ጥንታዊ፣ ውፅኢታዊ ባህላዊ ስነ-ስርዓት ዕርቂ ምዃኑ ክረጋገፅ ይግባእ
ብዝበለፀ ብሰፊሑ ተወሰኽቲ ሳይንሳዊ መፅናዕቲታት ብምግባር መበገሲ ምርምራት ክዀን ተዝግበር፥
ብሰብ ሞያ ጥበብ፣ ብሚድያታት (ብሬድዮታት፣ ብቴሌቪዥን)፣ ብስሩዕ ተተሊሙ ክስራሕ ትኹረት ክግበረሉ ይግባእ፡፡ 


መዋኽስቲ ድርሳናት








________________
[1] ኣብ ሚኒስቴር ሓለዋ ጥዕና፣በዓል ሞያ ጥዕና (BSc, MSc)
ካብ ምድላው ሕትመት ዘሎ መፅሓፍ ተቘንጢሩ ዝተወሰደ