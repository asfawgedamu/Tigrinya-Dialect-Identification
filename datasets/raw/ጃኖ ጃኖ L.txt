ጃኖ ጃኖ （ብሌኑ ብሌና） 


ነበራያ ነበረ? ታይ ነበረ?


ጃኖ ልትበሃል ቖልዓ ምስ ኣቦኣ፣ ኣደኣይ ኽልተ ኣወዳት ኣሕዋታይ ብሓደ ትነበር ነበረት። እሺ


ካዉኡ ላነብሩ ላነብሩ … ላትቓመጡ ላትቓመጡ … ጃኖ ሓየመት፤ ልዓቕሚ ኣዳም በፅሐት። ካዉኡ ወለዳ ድዓዉዪ ሓዋ ካሞርዑውዋ ማዕልቲ ቖሪፆም፤ ልመርዓ ምድላው ትጀሚሩ። ልቲ መርዓ ልኾን ጥራይ ትኣራርዩ፣ ጎሾ ትወቒጡ፣ በርበረ ሽንጉርቲ ትሸቓቒጡ፣ ልጠሓን ኹሉ ትጠሓሒኑ፣ ልዕደምለ ትዓዲሙ፣ ጎረባይ ኹሉ ሃም ሃፍተ ገነቱ ብዓይነትለ ብገንዘብለ ሓጊዙ ኣብ መጨረሻ ምዕራፍ ትበፂሑ። ቡኹዕ ብኣወላ ኣብ በራሚል፣ ማዕረ ኣማኢት ኣጋንእ ሰዋ ትጠምሲሱ፤ ዕንጨይቲ ትኣኻኺቡ፣ ሰብ ብስራሕ ትፀሚዱ ሕቱኽቱኽ እዩ፤ ቓትሪ የለ ለይቲ የለ። እዚ ኹሉ ሕቱኽ ልበሃልሎ ጃኖ ያው ዓውዪ ሓዋ ልኣ ሃምልኾነ ልምርዐዋ የትፈልጥይ ነይራ።ድሓር ሰዋ መፅሞቒ ልኾን ማይ ታምፅእ ምስ መሓዛኣ ኾይና ላብ ገረብ ኸደት። ካዉኡ ብወግዒ ወግዒ ኣትን መሓዛይ ልመን ሃምትምርዐዋ ትፈልጣ ዶ በለታ?
ጃኖለ ሃምለይትፈልጥ ፀወየታ። ያው ቓደም ብወለዲ ፍቓድ ስለ ልኾነ ኹሉ ነገር ልትብሃልኻዮ ምትግባር ደኣም ዑጉምጉም የለይ። ዑቡናኣለ ኣትኖ ዑቡኖ ልዓውዪ ሓውኽንኮ እዩ ትምርዐውኦ በለታ። ጃኖ መዓንጣኣ ሸር ኢሉ እሺሉ መንገዲ ዕልምልም ላትረአያ ቡኡ ገይራ ቓረየት ላብ ዓዲ ተይትመለሰትይ።


ካብ ዓድ ፈንተት ኢልኻ ዓውዪ ኦም እንሆ። ልዓዲ የገብእይ ኣብዚ ዓውዪ ኦም እየ ልኾን ኢላ ኣብ ጥቓ ዓዳ ልነሆ ኦም ምኩላል ጀመረት።ኣብዚ ዓውዪ ኦም ትድይብ ላበለት ባበይ ገይራማ ትስቀሎ። ምድሪ መሸየ ላበይማ ትኸድ ትጨነቐት ፈርሐት ካብ ዓዲ ወፂኣ ስለ ለይትፈልጥ። ፀኒሓ ፀኒሓ ጃኖየ ሓደ ሓሳብ መፀላ።


ካዉኡ ዳዕሮ ዓዲቦየ ዳዕሮ ዓዲነየ ንእሽተይዶ ትሕት ትሕት በልለየ ብልበለታ ቀጥ ቀጥ … ኢላ ትሕት በለትላ ኦማለ። ካዉኡ ላብ ኦማ ትሰቐለት። ድሕረኡ ለለ ዳዕሮ ዓዲቦየ ዳዕሮ ዓድኒአየ ንእሽተይ ልዕል ልዕል … በልለየ በለት ካዉኡ ቀጥ ቀጥ… ኢላ ኦማላ ልዕል በለትላ ኣብ ኦማ ትሰቒላ ሓደረት።


ድሕሪ ልትወሰነ ገዜ ጃኖ ለይምህላዋይ ሃምልጠፍአትይ ትፈለጠ። ወለዲ ትጨነቑ ምድሪ ቡትት ትብሃለ፣ ትሓምዘገ ኹሉ ምድሪ ትዳለየ ትዳለየ ትዳለየ ካዉኡ ጃኖየ ኣብ ኦም ትሰቒላ ሃምልነሃ ረአዩዋ።


ኣየዋኣይ ኣደዋኣይ ኣብ እግሪ ኦማ ኾይኖም፣
ጃኖ ደኺ… ጃኖ ጓለይ ሰዋኺኺኺ… መጭጩ፣ ጎጎኺ…… ነቒፁ ንዕይዶ ልዓዲኺ ትመለሲየ…… ዎሉዋ
ጃኖለ ቕብል ኢላ ኣቦይ… ሓመይ፣ ኣደዋይ…ሓማተይ፣ ሓወይ…ሰብኣየይ ሃመይ ገይረ ክወርድ ኢላ የወርድይ በለት።
ወለዲ ለሚኖም ለሚኖም ተስፋ ቖሪፆም ልዓዶም ትመለሱ።


ድሕሪ ግዜ ለለ ንእሽተይ ሓዋ ላብ ልነሃቶ ኦም ኸይዱ
ጃኖ ደኺ ጃኖ ሓፍተይ
ፀው ኢሉኒ ምውዓል ልብሕተይ
ንዕይይዶ ልዓዲኺ ትመለስለይ ኢሉ ፊቕ  ፊቕ ላበለ ለመና።
ኸዚለ ጃኖ እምብይ ኢላ ኣቕበፀቶ። ሓዋ ግን ከርና መዋዕልቲይ መጫውትይ ስለ ልኾኑ ኣብ እግሪ ኦማ ከፍ ኢሉ ለይወረድኺ ልዓዲ የምለስይ ኢሉ እምብይ በላ። ምድሪ ብልመሸየ ምድሪ መሽዩዋ ልዓድኻ ትመለስ በለቶ። ሓው ጃኖ ግን ላበኸየ የምለስይ ኢሉ ኣበያ። ካዉኡ እሳለ ምድሪ ብልመሸየ ከርና ጨኒቑዋ ኣታ ኣሞኻይዶ ኽድ ስምዐኒ ኣነስ ለያምልስ ነገር ኣግንዩኒ እዩዋ። ኣብዚ ኦምዚ ፀባ የለይ፣ ጎጎ የለ፣ ማይ የለ፣ ሕምበሻ የለ፣ ጠሮሾ የለ፣ ምንም የለይዋ ክጠምየካ እዩ ኽድ ዓድኻ በለቶ።


ሓው ጃኖ ግን ናዋዛ ስለ ለይነበረ የኸድይ ኢሉ ኣቕበፃ።
ጃኖለ ካዉኡ ኻብዳ በሊዑዋ ልዚ ኦም ዳዕሮ ዓዲቦየ ዳዕሮ ዓዲነየ ንእሽተይ ሓወይ መፂእኒ እዩዋ ንእሽተይዶ ትሕት … በልለየ በለታ። ኸዚለ የሕፈረታይ ቀጥ ቀጥ … ኢላ ውርድ በለትላ ካዉኡ ዳዕሮ ዓዲቦየ ዳዕሮ ዓዲነየ ንእሽተይዶ ልዕል … በልለየ በለታ ሒዛቶ ደየበት።


ወያ ቖልዓለ ጦቕማዕማዕ ፀባ ብዓይነቱ፣ መዓር ብዓይነቱ፣ ጣይታ ብገፁ፣ ሕምበሻ ብገፁ፣ ቒፃ ብገፁ ልለመደ ምንም ልብላዕ ነገር ስለ ለየለ ተትቓላቐለ ተትቓላቐለ ብኸዚ ጎጎ ካግኒ ለየለ ነገር ስፍራ ኦም ኾይኑ ከለ ልሽምጠጥ ኦም በረኻ ለይብሉ። ጭንቕ ኢሉዎ ብጥምየት ኻብዱ ኽዑት ብልበለ ጃኖ ሓፍተይ ፀባ በላ። ፀባ የለይዶ ይበኹካይ ኢላ ነገር ኻብዲ ሓፍቲ ቦቕባቕ እዩ። ዳዕሮ ዓዲቦየ ዳዕሮ ዓዲነየ ፀባዶ ኹንለየ ኢላ ፀባኡ ሰተየ ዋላ ሃምናሊ ዓሳውካ ሃምናሊ ሓስለ ደዖሪ ሃቡሊ ሃምቓሕታኡ ተለያግነየ።
ለለ ፀኒሑ ሕምበሻ በለ፤ ጠረሾ በለ፤ መዓር በለ፤ ጃኖለ ኹሉ ዳዕሮ ዓዲቦየ ዳዕሮ ዓዲነየ ኹሉ ነገርዶ ኹንለየ በለታ። ኦማለ ቦቕባቕ ስለ ልኾነት ኹሉ ነገር ኾነትላ። ካዉኡ ቓሕ ልበሎም ላበልዑ ላሰተዩ ምንባር ጀመሩ።


ድሕሪ ልትወሰነ ግዜ ሓው ጃኖ ላወርገጠ ብልኸደ ላብ ኻሊእ ቦታ ኸይዶም ክነበሩ ሃምልነሀዎም ትስማዕሚዖም ኦማለ ኣመስጊኖም ላብ ምድሪ ወሪዶም ሃመይ ልብሉዎ ብሳዕሪ ኣለጀጋ ልትሰርሐ ጉርዲ ሰቐላ ሰሪሖም ምንባር ጀመሩ።
ሓዉይ ሓፍትይ ብሓደ ነገር ትስማዕሚዖም ትስማዕሚዖም። ጃኖ ታበለቶ ኣነ ሓዊይ ማይይ በለት። እሱለ ኣነለ ቑቓሕይ ዕንጨይትይ ካምፅእ እየ ኢሉ ትስማዕሚዖም ኑሮ ሓውይ ሓፍትይ ኣብ ውሽጢ ሰቐላ ትደሓሐዙዎ።


ሓደ ማዕልቲ ሓው ጃኖ ላብ በረኻ ቑቓሕይ ጉንዲ ዕንጨይትይ ካእቲ ብልኦፈረ…. ጃኖ ሓዊ ጠፊኡዋ ላብ ልኾነ መንደር ሓዊ ታምፅእ ኸደት። ኣማዕዲዋ ኣብ ልኾነት ዓዲ ጡሽ ጦሸሽ ላበለት ረአየት። ካዉኡ ላብቲ ጡሽ ትጦሻላ ዓዲ ቀጥ ኢላ ኸደት።
ጃኖ ናዑዱል ነገር ኣብቲ ልኸደትሉ ዓዲ፣ ዓዲ ሰብ ተይኾነስ ዓዲ ሰይጣን እዩ ነይሩ። እቲ ዓዲ ሓንቲ ዓባይ ሰይጣን ምስ ዕያለን ልነብራሉ እዩ ነይሩ። ጃኖ ሓፍተይ ግን ቕድመኣ ይግበረኒዋ ዓዲዓዲኛ መሲሉዋ ምንም ዓዲ ሰያጥን ምኻኑ የትረደኣይ ነይሩ።
ካዉኡ፣ ኣታ ዓዲ ሓዊዶ ኣፅሕራናይ። ልደጎልኹዎ ሓዊ ጠፊኡኒ እዩዋ ኢላተን። ልሓዊ ደማ ልማኖ ኣድልዩዎ ኢለን ሓዋ ፅሒራ ካዉኡለ እተን ዓባይ ሰይጣን መሽላሕሪ ቓሎ ቓልወን በሊ እዚለ ሓዚማ ልመንገድኺ ክኾነኪ እዩ ኢለን ልቲ ልዓምበበ መንገዲ መንገዲ ደርብዩዮ ልቲ ለይዓምበበለ ላፈለኺ ብልዕዮ ኢለን ሃባኣ። ቓሎኣለ ሓዋለ ሒዛ ዓዳ ኸደት።
ጃኖየለ ሃምልትብሃለቶ ገይራ ዓዳ በፅሐት።


ኣጋ ምሸት፣ ምድሪ ፅልግልግ ብልኾነ ደቂዘን ሰይጣን ካበረኻ ውዒሎም ዓዲ ቦኽ ብልበሉ ኣብ በሪ ዓዲ ትበፅሕለው ብፍንጫኦም ጭንው ጭንው ኣቢሎም ኣዳም ኣዳም ጨነናሎ? ኣዳም ኣዳም ጨነናሎ? ኣዳም ኣዳም ጨነናሎ? ኢሎም ምድሪ ዕንፅራር ገበሩዋ።
ዋእ ተግነኹማማ ናዑምባዎ መሻላሕሪ ኣሰር ሒዚኹም ኣስሩዋ ካዉኡ ሕዚኹማ ንዑ በለኦም። ኣሰር ኣሰር መሻላሕሪ ላበረሩ ላበረሩ … ላሃነኑ ላሃነኑ … ኸይዶም ኸይዶም … ጃኖ ምስ ሓዋ ልሰርሐቶ ሕረት ዓይኒ ኹርዲ ዓዲ በፅሑ።
ጃኖየለ ዓዳ ትበፅሕላ ነብሳ ኽብድብድ ኢሉዋ ልምንታይ እዘን ሰበይቲ ሃሙኡ ሃም ልበለኣ ላትጨናነቐት ሰብ ትኻቲሉዋ ከይመፅእ ፈሪሓ ሕማቕሎ ፅቡቕሎ ኢላ ላብ ዓምዲ ዓዳ ትሰቐለት።


ወራግጥ ሰያጥንለ ዓዲጃኖ በፂሖም ዳልዮም ዳልዮም ሰኣኑዋ። ጃኖየ ከርና ዓቕለ ሞታ ፅብብ ኢሉዋ ላበይ ሃምትገቦኦ ጭንቕ ኢሉዋ። ኣጋ መጨረሻ የመና ፍርሒ ብኽያት ኾጭ ኾጭ ላበለቶ ኣጋጣሚ ሓደኡ ሰይጣን ርኡሱ መላጥ እዩ ነይሩ ምልጥ ያብሎዋ። ትድሓዚ ትብላ ብኽያታ ኣብዛ መላጥ ርእሱ ጦብ ደኣማ። ላዓምዲ ዓዲ ቖላሕ ይብሎ ኣዉኡ ትጨቢጣ ቀጥ ቀጥ ትብላ።


ጥርዕ ኢሉ፣
ኣነ በሻዕ ወዲ፣
ኣግነኹዋ ግዲ፣
ኣነ መላጥ ወዲ፣
ኣግነኹዋ ግዲ፣


ኢሉ ፈከረ ፈከረ ትጨርበዐ ትጨደደ ሳላ መላጡ ርእሱ ላግነያ ላበለ። ካዉኡልኻትኹምማ ኣውሪዶም ሒዞማ ላብ ዓዶም ወሰዱዋ።
ምድሪ መሽዩ ሃም ንዉሩ ሓው ጃኖ ቑቓሑይ ጉንዲይ ሒዙ ዓዱ ደበኽ በለ። ወትሮ በሪ ዓዲ ትበፅሕሎ ጃኖየ ጃኖየ ኢሉ እዩ ልፅወዓ። እሳለ ወለላየ ኢላ ማይ ኣውዕያ እግሩ ሓፂባ፣ ጎጎኡ እያ ታብልዖ። ልነበሮ ፍቕሪ ካዓይኒ ጩዋ ይምሓርኹም ላብል እዩ።
ሓው ጃኖ ግን ኹሉ ሃም ናወትሮ ኾይኑ ኣይፀንሖይ። ጃኖ ሓፍቱ የላይ፤ ዓዲማታ ኸይዳ ፀኒሓቶ።


በሪ ዓዲ ቦኽ ኢሉ ሃምልማዱ ጃኖየ ጃኖየ ኢሉ ልለመዳ ወለላየ ልትብል ድምፂ ክሰምዕ ልሸኮለ ቖልዓ ዋላ ኣብዛ ስንኺ ጨጉሪዶ እንሃታ ድምፂ ልበሃል የለይ።
ለለ ደገመ ጃኖየ ጃኖየ በለ፤ የላይ መንገዳ ኣርሕቓ ግዲ ወደይ።
ለለ ጃኖየ ጃኖ ሓፍተይ ኢሉ ምንም ድምፂ ብልስኣነ፣ ዋእ ኣታ እዛ ቑቓሕ ግዲ እያ ለይታስመዐኒላ ኢሉ ልዛ ቑቓሕ ኣርሒቑ ደርበያ። ለለ ጃኖየ ጃኖ ሓፍተይ በለ፤ ዋላ ልማሓላኣኳ።


ለለ ኣታ ታእዩ እዚ ጉንዲ ግዲ እዩ የስምዕይ ልብለኒሎ ኢሉ ለለ ልልየ ኣዕዚሩ ሰደዶ ልቲ እሩይ ልወዓሎ ኣጉናድ።
ጃኖ ሓፍተይ ለሚስ ኣይናዋዛየ፣
ታግንኺ ድምፅኺ ህልም ላበልኽለየ፣
ጃኖ ሓፍተየ መን ጨካን ወስደለየ፣
ጃኖየ ጃኖየ ጃኖ ባዕለይየ፣
ጃኖ ሓፍተይ ኣነስ ጭንቕ ጭንቕ ኢሉኒ እንድዕለየ፣
ጃኖ ሓፍተይ ላበይ ዳነይ ክኸድ ላበዳነይ ክዳልየ፣
ኣነ መስሉኒ ማይ ታምቑለኽለየ፣
ኣነ መስሉኒ ድራረይ ልዓየይኽለየ፣
ጃኖዋ ሃምዚዶ ነይሩ ትማኸርናዮየ፣
ሓዲግኺኒ ትኸዲኮ ኣይኾነይ ሓዲገ ልመፃኹ ዓደየ፣
ጃኖ ሓፍተይ ምድሪ ፀልሙቱኒ ሃመዳነይ ምኻነየ።
ኢሉ ኢሉ ቖዚሙ ቖዚሙ ቖዚሙ ካዉኡ ጨንቆ። ፀላም ሓዲሩ ብንጉሆኡ ሰብ ምጥይያቕ ጀሚሩ።


በቃ ኾይኑዎ ፎቖዶ በረኻኡ ላቖዘመ ላቖዘመ ልኾኑ ጓሶት ኣግነየ።
ኣቱም ጓሶት ከፍቲ ጓሶት ከፍቲ፤
ኣዒንታ ኾኸብ ሰማይ ልመሰለ፣
ኣጡባታ ሸሎኻ ሓምሓም ልመሰለ፣
ኣከያይደኣ ብማዕዶ ትልለ፣
ጃኖ ሓፍተይ ጠፍኣትኒዋ ልረአያ ትሃለየ?
ኢሉ ጠየቖም። እሳቶምለ በል ልዘን ክየ ውጥም ኢለን ልነሀዋ ከፍቲ ዓብልለንማ ሓፍትኻ ኣበይ ሃምልንሃ ንፀዉየካ ኢና በሉዎ። ብጃኖ ሓፍቱ ሽኳን ከፍቲ ምዕብላል ላብገፈን ወይ ፀድፊ ፅደፍ ተበሉዎ ህሩግ ካምባል ልድሓር ስለ ለይብል ቆደድ ኢሉ ዓብለለን፤ ጃኖ ሃምላግንያ ላመርቐፀ።


ነገር ጓሳ ፀይቒ ብልዓብለለን በል ልዞም ክየ ልነሀዩ ጓሶት ጠይቆም ኢሎም ብልይ ምንም ኣሰር ኣፋነዩዎ። ሃምዚ ላበለ ሃምዚ ላበለ ላበለ ብከፍቲ ምዕብላል ሰኪሑ ውዒሉ ብለያግንያ።
ተስፋ ቖርፁ ጓሶት ሃምለይፀዉዩዎ ብልፈለጠ ኻልእ ሰብ ምጥያቕ ጀመረ። ካዉኡ ሓፃቦ ዓላዉ ኣግነየ።
ኸዚለ፣
 ኣዒንታ ኾኸብ ሰማይ ልመሰለ፣
ኣጡባታ ሸሎኻ ሓምሓም ልመሰለ፣
ኣከያይደኣ ብማዕዶ ትልለ፣
ጃኖ ሓፍተይ ጠፍኣትኒዋ ልረአያ ትሃለየ?
ኢሉ ጠየቖም።


እሳቶምለ ሓፃቢ ኣግኒና ኢሎም በል ሓፍትኻ ኣበይ ሃምልነሃ ንፀዉየካ ልዛ ሸማነ ብንትፍታፍኻ ሻሽ ኣምስላ ተለይሎ ግን ብቓንጠፍጠፈ ኢና ንጥፍጥፈካ። ሓፍትኻለ ኣበይ ሃምልነሃቶ  የንፀዉየካይ በሉዎ። ሓው ጃኖ ኣማራጭ የዉሉይ፤ ጀመረ ብንትፍታፍ ሻማነ ሻሽ ክግበረለይ። ለይኾንዶ ክኾን ሽኳን ብንትፍታፍ ብማይለ ሕፁው ተውዓልኻዮ ሸማነ ሸማነ እዩ፤ ፃዕዳ ኾይኑ እንድሕር ለይትሰርሐ ካዓንተዎኡ።


ተስፋ ቖሪፁ ምንም ክገብር የኸኣለይ። በቃ ልትብሃሎ ነገር ምቕባል እዩ። ብቓንጠፍጠፈ ጠፍጢፎም ጠፍጢፎም መልክዑ ኣደኡ ሃምለይታለልዮ ኣቑስልስል ኣቢሎም ካዉኡ። ልከ ሰባቶም ልጃኖ ልወሰዱዋ ሰያጥን እዮም ነይሮም። ሒዞሞ ልዓዲ ኸዱ። መመላለሲ ማይይ ዕንጨይትይ ክገብሩዎ ልቲ ልትሓፀበ ዓለባ ኣፂሮም ልዓዶም ወሰዱዎ።
ካዉኡ መልክዑ ግይርይር ልበለ ሓው ጃኖ ኣዶቶም ሰያጥን መልኣኽቲ ኣብዝሓሉ።
ኽድ ብጡጥ ኣሲርኻ ዕንጨይቲ ኣእትው በልኦ። ኸደ ሒዙ መፅአ። ካዉኡ ኣብ መረባ ዓዲ ብልበፀሐ እዚ ጡጥ ብጥስ ኢሉ፤ ዕንጨይቲ ብጭር በለ። ሓው ጃኖለ ትድንግፀሎ ሓው ጃኖ ምባል እዩ መውፀኢ ኣፉ። ሓው ጃኖ በለ፣ በይዛ ጃኖ ትኽድ እታ እነኻ ናይ መንዳነኻ ጃኖ በለቶ ጃኖለ ስለ ለይታለልዮ። እሱለ ለያለለያ ትቓያይራቶ እዩ ጃኖየለ።


ለለ ኣዶ ሰያጥን ብሚሐ ማይ ካበርሚል ቕዳሕ በልኦ። ቕድሕ ኣቢሉ ካብርሚሉ እውፅእ ታብለሎ ቦሸሽ ክብል ሚሐ እዩያ ሽኳን ማይ ጥራይለ የድሕዝይ። ለለ ሓው ጃኖ በለ። ካዉኡለ ጃኖየለ በይዛ ጃኖ ትኽድ እታ እነኻ ናይ መንዳነኻ ጃኖ በለቶ።
ሃምዚ በየማእኸሉ ማይ ታፍስስሎ፣ ጡጥ ትብጠስሎ፣ግረፍሎ እዩ። ስቓይ ካኽሳዱ ዒግ በሎ። ሓው ጃኖ ስቕይ ስቕይ በለ፤ ልምንቀኛኻለ ለይትምነዮ ስቅያት።


ካዉኡ ሓንቲ ምስ ጃኖ ማይ ታማላልስ ጎረበይቲ ጃኖ ኣትን ጃኖ እዚ ቖልዓ ትድንግፅሎ ሓው ጃኖ ላብዝሕሎ ሓውዶ ነሀክን? ሓውኽን ከይኾን በለታ። ጃኖለ ልባ ትዓዚሙ ስለ ልነበረ ቡዙሕ ልቢ የበለቶይ። ግን ሃሙኡ ትብላላ ስለ ልጠርጠረት፣ ሓው ጃኖለ ስቓይኻ ያቑርረልኻ ትብሎ፣ ኹሎም ብልኦፋፈሩ ጃኖየ ብማይ ሙልጭ ኣቢላ ብልሓፀበቶ እዚ ኹሉ በይዛ ጃኖ ትኽድ እታ እነኻ ናይ መንዳነኻ ጃኖ ትብሎ ልነበረት ቖልዓ ሓው ጃኖ ባዕሉ ኾይኑ ኣግነየቶ። ካዉኡ ሓዋ ምዃኑ ኣለለየቶ። ላሕለፎ ቓንፈዞው ኹሉ ፀዉዩዋ። ጓሶት ልገበሩዎ፣ ደቂ ሰይጣን ልገበሩዎ ኹሉ ብልፀወያ ዓይና ማንታ ማንታ ኾጭ ኾጭ ላበለት ክሰርሐሎም እንሀኒ ኢላ ምስ ሓዋ ትማኺሮም። ጉድጓድ ፍሕራ ካዉኡ ከፍ መበሊ መደብ ኣምሰለቶ። ጎንጎኒለ በርሚል ሙሉእ ማይ ኣውዐየት።


ደቂ ሰይጣን ካበረኻ ኣተው። ካዉኡ ኣብዚ ሓድሽ ልትሰርሐ መደብ ከፍ በሉ በለቶም። ሃም ከፍ ዉለው ሒዙዎም ዕዝር ቑርቑር ርእሶም። ገና ክሰርሐልኹም እየ ኢላ በርሚል ሙሉእ ውዑይ ማይ ኣብ ዝባኖም ኣፍሰሰትሎም። ስርግዲዕ ኾነ፣ ትሰራሰሩ ትሰራሰሩ ሃም ጡቕጥቖ መንማ ለቓቒ ሓው ጃኖኸ እዝጊሃርዶ የብሉይ። ህንዲ ልሰፈርኻዮ ክስፈርልኻ እዩ ልብል ሓቂ ኣብኣቶም በፂሓ ካልሰፈሩዎ ልላዕሊ ጃኖየ ምርቕርቕ ኣቢላ ሰፊራ ላብ ሰማይ ኣፋነወቶም።


ሰያጥን ሞቱ። ካዉኡ ብልሞቱ ስጋኦም ሃመይ ልብሉዎ መረቕይ ጡቕጡቕ ዓፅሚይ ሰሪሓ ኣብ ቑራዕ፣ ስኖምለ ምዝዝ ምዝዝ ኣቢላ ኣብ ቓርሒት ገይራ ልሓማታ ሓዲጋትለን ላብ ልነበሩዎ ሰቐላ ዓዶም ሽበሪኒ ክሸብረኪ ኾነ ጉያ። ካዉኡ ዓውዪ ገረብ ጎርፊ ጥርንቕ ኢሉ ኣግነየት፣ ጃኖየ ቦቕባቕ ኻብዳ ለለ ልዚ ጎርፊ ለሚና ኣብ ኽልተ ፍልይ ብልብለላ ገይራ ሸሊኾም ትሻጊሮም ኸዱ። ሓማታ ዓዲ ኸይደን ነገራት ሃምናቓደም የግነየኦሚይ። ደቀን የለውይ፤ ጃኖይ ሓው ጃኖይ የለውይ። ቑራዕ ክፍት ኣብልለዋ በረኮዳይ ኾራንዕ ደቀንይ ትጥቑጢቑ፣ ኣብ ቓርሒት ኽፍት ተበላ ኣስናን ደቀን ቓሎ መሲሉ ኣግንየነኦ።


ጉድ ሃምልገበረተን ፈሊጠን ላበነና ላበነና ኸይደን እዚ ጎርፊ ለለ ምልእ ኢሉ የሻግርይ ኢሉዎን። ጃኖ ጃኖ ኢለን ፀወዓኣ ጃኖየለ ኦኦኦኦኦኦኦ… ዎዎዎዎዎ… ኢላ ጡቕጡቕ ስጋ ኣብ ቑራዕ፣ ቓሎ ኣብ ቓርሒት፣ ፀብሒ ኣብ ፃሕሊ ሓዲገልኽን እንአኹ ብልዓ በለተን። እሰንለ ቕብል ኢለን ልቲ ናደቀይ ስጋይ፣ዓፅሚይ ስኒይ በለኣ።
ጃኖ ጃኖ ጨለ ገይርኺዋ እቲ ጎርፊ ሃመይ ገይርኺ ትሻጊርኽዮ? ዛጓለይ በላኣ። ጃኖየለ ሓደ ኢደይ ሰንቲ ሰምሃል ትሞርኪዘ፣ ሓደ ዓይነይ ፀፀር መሊኣ፣ ሓደ እግረይ ኣብ ማእገረይ ሰቒለ ይውውውውው… በለተን።


ሰይጣንለ እንኳን ሃምቲ ልበለቶ ገይርኻ ብስሩኳ ምሽጋር ላፍረሐን ጎርፊ ሃምቲ ልበለተን ገይረን። ገና ሓደ እግረን ላብ ማእገረን ክሰቅላ ሓፍ ታብልለዋ ጎርፊለ ቑልብ ኣብሊዎን ዕዝር ቑልቑል ርእሱ። እንኳዕሰይይይይይይይ … ደኣም
ካዉኡማ ጃኖየለ ምስ ሓዋ ትዳሓሒዛ ላብ ኹርዲ ሰቐላ ዓዶም ኸይዶም ለለ ሃምናቓደሞም ላትሓጋገዙ ብሰላም ምንባር ጀመሩ።


ጃኖ ጃኖ ነበረያ ነበረ ኣብዚ ትወዲኡዋ ልዚ ልረሰዐ ኣጅዎይ ጠስሚይ ይሕነቆ።


©ቓጣን ጓልያቱ