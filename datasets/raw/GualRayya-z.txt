ጉማየ እንታይ ማለት እዩ?


ጉማየ ዝተጀመርሉ ቀደም ቅድሚ ቀዳማይ ወያነ ምስ ግዜ ጋዝ ዝተሓሓዘ እዩ። ጋዝ ብወለድና ኣብ ዓፋርን ራዮተትን ዝግበር ዝነበረ ጥሪት ብሓይሊ ምውራር ኮይኑ ነቲ ወራር ዝተፈላለዩ ኣፅዋር ብመፅዐኛ ምስ ስንቆም ፅዒኖም ይኸዱ። ኣብቲ ግዜ እቲ ዝፈላለየ ሕፅረት ስንቂ ስለ ዘጋጥም ሰባት ኣብ ከይዲ ይጠምዩ፣ ማይ ይፀምኡ እዮም። ሓደ ግዜ ድሕሪ ጋዝ ሓደ ጋዘታይ ኣብ መንገዲ ደኺሙ ብሕሱም ማይ ፅምኢ ኣጋሊሱ ናብ እግሪ ገረብ ከፅልል እንትብል ኣብ ከባቢ ዓፋር ጋሞጀ ዝበሃል 'ጉማ' ዝበሃል ኣሞራ ክበልዖ ይሻለል። ስብኣይ ጠበንጃኡ ኣዐሚሩ ክወቕዖ እንትብል ጉማ ናብ ሰማይ ልዕል ይብል። ዘዝደኸመ ጋዘታይ ኣብ ውሽጢ ቀንጠፍጠፈ ፅላል ግልህ ግልህ ኣቢሉ ኣፈሙዝ ናብ ኣሞራ ገይሩ ከይፀፍዖ እናሓለወ ይፀንሕ። ድሕሪዚ ስብኣይ ቑዘማ ይጅምር... 


ትበልዐኒ ደማ ኢሉ ናብ ዜማ ይቕይሮ። ድሕሪ ዝተወሰነ ግዜ ምድሪ ዝሕልሕል ምባል እንትጅምር ጉማ ተስፋ ቆሪፁ ይኸድ ስብኣይ ፅምኢ ሓዲግዎ ምድሪ ዝሕል ምስዝበለ ቆፅሊ በረኻ ሸማጢጡ በሊዑ ድሕሪኡ ካብቲ ቀንጠፍጠፈ ወፂኡ ክኸድ እንትብል እቲ ቀንጠፍጠፈ ቀጭ እናበሎ ላሕ እንተበሎ ደጊሙ ጉማየ ይጅምር....


ካብ ጋዝ ዝኸተተ ኩሉ ተኣኪቡ በሉ ሰብ ሓብሩ እንትበሃል እቲ ዝደኸመ ሰብ ከምዘየለ ይፍለጥ። ኣጋጣሚ ኣብ ዝኾነ ቦታ በፂሑ ከምዝነበረ ዝረኣዮ ስብኣይ ኣብ ከምዚ ዝበለ ከባቢ በፂሑ ነይሩ ድሕሪኡ ግን ኣየስተውዐልኩዎን ይብል። ድሕሪዚ እቲ ርእየዮ ዝበለ ምስ መሓዝቱ ኮይኑ ኣብታ መወዳእታ ዝረኣዮ ቦታ ክሳብ ዝበፅሑ ብፍጥነት ይኸዱ። ኣብቲ ቦታ ምስበፅሑ በቃ እዚ ኩሉ ኲናት ሓሊፉዶ ክስቶ ዓርከይ ኣብዚ ብትባራሪ ሰብ ነበለል ትሪፉ ብዝብል እናሓዘነ….
ኣጋጣሚ ምድሪ ምስነፈሰሉ እቲ ስብኣይ እውን ካብቲ ዝነበሮ ጣሻ ውሽጢ ወፂኡ ናብ ዓዱ ክምለስ እናበለ ኣሰር ደቂ ጋዙ እናተኸተለ እንትኸድ ንዑዑ እለሻ ዝመፁ መሓዝቱ ዶርጋዕ ዶርጋዕ ዝብል ድምፂ ስለዝሰምዐ ካብ ጉማ ወፂአዶ ከዓ ካልኦት ደመኛታት መፂኦምኒ ኢሉ ገለስ ኢሉ ኣፅቂጡ እናሃለወ ኣጋጣሚ ኣዕርኽቱ ኮይኖም ኣታ ክስቶ ዓርክና ካብዚ ኩሉ ውግ ጋዝ ወፂእኻዶ ኣብ መንገዲ መሐጎሲ ጉማ ኮይንካ ተሪፍካ እንትብል ቅልው ኣቢሉ ይሰምዖም። ኣዕርኽቱ ምኻኖም ምስፈለጠ ኣዕርኽተይ ኣብዚ እየ ዘለኹ ይብሎም። ድሕሪኡ ትሓጕሶም “ቃውሳ ወቕዖም” እይይይ…. ይብሉ። ናብቶም ደቂ ጋዝ ይኸዱ፣
ድሕሪዚ ናብ ደቂ ጋዝ ጥቓ እንትበፅሑ መግለፂ ሓጎስ ደጊሞም “ቃውሳ ዕይይይይይ” ይብሉ። ድሕሪኡ ደቂ ጋዝን ኣቦ ጋዝን መፂኦም ኢሎም ትሓጕሶም ከመይ ከምዝቀረየ፣ንምንታይ ከምዝቀረየ ይጥይቁዎ። ጉማ ዝገበሮ ተግባር ኩሉ ዝወፀሉ ኩነታት ገሊፁ..


ኢለ ሓውሲ ቁዘማ እናቆዘምኩ ጉማ ምድሪ መስዩዎ ገዲፍኒ ከይዱ፣ ኣነውን መንገደይ ክቅፅል ጅምር እንተብል መሓዙተይ ተቐቢሎምኒ ምስበሎም ደስታን ፍስሃን ኮይኖም ድሕርዚ ስምዒት ዝተፈላለዩ ኩነታት መግለፂ ኮይኑ ብኡ ጉማየ ትለሚዱ ተሪፉ በለና በልናካቱም ኣያና መንገሻ ኣምባሳደር ባህሊ ራያና። ኣብ ጉማየ ፍሉይ ስምዒትካ ምቁፅፃር ኣብዩካ ውርር ከብለካ ከሎ ብሁብብብ..ታ ይግለፅ። ሁብብብ ድማ ናይ ፅጋብ ወይ ታሕጓስ መግለፂ እዩ።
እዚ ፅሑፍዚ ምስ ዝትወሰነ መራጎዲ ሓሳብ ትቓሚሙ ኣብ ዝኾነ ስራሕ ሒዝናዮ ንምምፃእ ክንምኩር ኢና ። ንኩሉ ግን ዕድመን ጥዕናን ይሃበና።
ፍልፍል ሓሳብ፣ መንገሻ ረዳኢ
        
©ቓጣን ጓልያቱ
ፀጋታትና ኣዘሚንና ናብጥቅሚ ንቀይሮም
(ዓሚ ትፅሓፈ)
ህዝቢና ብፍላይ ህዝቢ ራያ ናብራኡ ኩሉ ምስ ሃፍቲ እንስሳን ግብርናን ምስቲ ምኻኑ መብዛሕቲኦም ዝጥቀመሎም መሳረሒ ይኹን መጋፂ ነገራት ካብእንስሳ መሰረት ዝገበሩ እዮም።
ጥሪትና ብሂወት እናሃለዋ እንስሳ ክህበኦ ዝግበአን ኩሉ ግልጋሎት እናሃባ ይፀንሓሞ ሞት ክመፅከሎ ካብተን እንስሳ ኣብ ጥቅሚ ዝውዕሉ ነገራት
1. ካብ ቀርኒ ከፍቲ ዋንጫ (መስተዪ ፀባ፣ርጉኦ፣ዓውሶ፣መንጨባ፣ስዋ) ፣ማሕጉማ (ባህላዊ ሕክምና) ወዘተ ይስራሕ፡፡
2. ካብ ቆርበት ከፍቲ ሽፋይ ሳእኒ፣ ማእሲ፣ምራን፣ፀለታ፣ከርፈዝ፣ጭጉራፍ፣ዓብየት፣ለቆታ (ናይጤል)፣ሓርጊ (ናይበግዕ)፣ ወንጭፍ፣ደለዎ(ናይጤ)፣ሓለንጊ ወዘተ ቆርበት መሰረት ገይሮም ዝስረሑ ስራሕቲ እዮም።
እዞም ኩሎም ፀጋታት ብፍላይ ዋንጫ፣ስፋይ፣ለታ፣ሓለንጊ ዝመሳሰሉ ነገራት ደርጋ ግልጋሎት ኣይህቡን ዘለው። መብዛሕቲኦም ግን ብዝሐሸ መንገዲ ኣዘሚንካ ባህላዊ ትሕዝቶኦም ከይሓደጉን ፍልፍል ሃፍቲ ምግባር ይከኣል እዩ ። ኣብዚ ከምዚ ዝበለ ጥበብ ዝነጥፉ ሰብ ሙያ ደማ ብደቀቅትን ኣናእሽትይን ወይከዓ ብማንፋክቸሪንክ ወዲብካ ከም ዓቅሞም ክሳተፉ ገይርና ፀጋታትናን ባህላዊ መግለፂታትናን እናዓቀብና ተጠቀምቲ ምኻን ንኽእል ኢና ።
ሓደ ፎሮሮኛ በዓል ሃፍቲ ካብዝጅምራ ብፍላይ ከምኒ ዋንጫ፣ሓለንጊ ዝመሳሰሉ ነገራት ኣብኒ መዕረፎ ነፈርቲ፣ናይባህሊ ማእኸላትና (ተዝህልወና ነይሩ) እናቕረብካ ብምልላይ ዝሐሸ ጠለብ ክህልዎ ምግባር ይከኣል እዩ ።
ንሕሰበሉስኪ


ሱር ሪል ስቴት
ኣብ ድሮ ለካቲት ብልዕሊ 50 ቢልዮን ካፒታል ብሱር ኮንስትራክሽን ክስራሕ እምነ ኩርናዕ ተቀመጠሉ "ሱር ሪል ስቴት" ዝብል ዲዛይን ብሓቂ ደስ ብሃልን ሰሓብን እዩ ። ከባቢ 10,000 ስራሕ ዕድል ፈጢሩ ከባቢ 75,000 ሰብ ድማ ከንብር ከምዝኽእል ቅርበት ዘለዎም ሰባት ገልፅለው። 
እዚ ኣብ ሚኢቲ ሄክታር ዝዓርፍ ብዙሕ ሓምለዋይ ከባቢ (60%) ዝሓዘለ ሓደ ዓብዪ ከተማ ከምዝፈጥር ኣያጠራጥርን። 
ይኹን እምበር ተግባሩ ቅዱስ ኮይኑ እናሃለወ መቐለ ትኹረት ገይርካ ኩሉ ካፒታል ኣብ መቐለ ምፍሳስ ግን ካብጉዳይ ፍትሓዊነት ሓሊፉ ካብ ዝተፈላለዩ ከተማታት ሙሁር ይኹን ነጋዳይ ንዝሐሸ ናብራ ናብ መቐለ ምፍላሱ ኣይተርፍን። እንተኾነ ግን ካብቲ ሓምሳ ቢልዮን ዝተወሰነ ኣብተን ናይዞባ ከተማታት ትግራይ ዝሐሸ ፅፈት ዘለዎ ስራሕ ብምስራሕ ነታ ናይዞባ ከተማ ዝህቦ ፅቡቅ ማዕረግ ከምዘሎ ኮይኑ ብትወሳኺ ድማ ብቢከባቢኡ ዝሐሸ መነባብሮን መንበርን ክህሉ ብምግባር ናብ መቐለ ዝግበር ናይሙሁር ይኹን ነጋዳይ/ሃፍታም ፍልሰት ይቕንስ ይመስለኒ። ካብዚ ብትወሳኺ ድማ ዝሐሸ ፅፈት ዘለዎ ሰማይ ጠቀስ ህንፃ ብቢከተማኡ ዝስራሕ እንተኮይኑ ናብጎኒ ዝሰፍሓ ከተማታት ናብ ሰማይ ክዓብያ ብምግባር ኣብ ትሓራሲ መሬት ዝነበረ ምፅባብ ብምቅናስ ነቶም መሬታት ካብመስርሒ ከተማ ነቲ ነባሪ ዝቅልብ ሕርሻእውን ክህሉ ይገብር እዩ ። ሰብ ካብ ዝተፈላለዩ ከባቢታት ናብ ዝዓበያ ከተማታት ዝፈልስ ዝሐሸ ቀረበ ጥዕና፣ዝሐሸ ትምህርቲ ቤታትን ካልኣት ድልየታትን መሰረት ዝገበረ ግልጋሎት ስለዘሎ እዩ ። እዚ ድማ ዝዕግተሉ መንገዲ ብቢከባቡኡ ዝሐሸ ግልጋሎት ክህቡ ዝኽእሉ ማሕበራዊ ትካላት ክህልው ምግባር እዩ ።
ስለዚ ሃፍቲ ኣብ ሓደ ከባቢ ካብዝኾን ኣብ ኩሉ ተዝግበር ፅቡቅ እዩ ንማለት እዩ። 
ዝኾነ ኮይኑ ፍፃመኡ ንከርእየና ፆሎት ናዕፅቕ


ናይኣብዪ ኣሕመድ ናበ ስልጣን ምምፃእ ንትግራይ ልምዓት እውያት መሲላ ዕልልታ እያ። ሳላ ናቱ ጣቋ ዘይብሉ ናይድኹማትን ተስፋ ቆረፃትን ፅዋ ብዙሕ ትግራዋይ ስለ ትግራይን ትግራይ ጥራሕ ክሓስብን ክሰርሕን ሓጊዙዎ እዩ። ጓል ሽዋ ህወሓት ከይተረፈ ናብቀልባ ተመሊሳ ዋላ ብመጠኑ ድምፂ ህዝቢ ኣብ ምስማዕ ትርከብ። 
ትካላት ትእምት ብፍላይ ሱር ኮንስትራክሽን ትግራይ ብመንገዲ ዝሐሸ ሽፋን ክህልዋ ኣብ ምስራሕ ይርከብ። ናይዚ ተፃራሪ ድማ መሰቦ ስሚንቶ ብሽም ወኪል ጉና ካብዋሕስን ጠበቃን ህዝቢ ትግራይ ክኾን ኣደዳ ነጋዶ ብምግባር ኣብ ታሕተዋይ ክፍሊ ዝርከብ ሕብረተሰብ ዋጋ ስሚንቶ ፀርፀር ኣቢሉዎ ይርከብ። ከምቲ ብሒቱ ዝሓዞ ቀረበ ስሚንቶ ህዝቢ ከይሓልየሉ ፀውራኡ ኣብቲ ክሕግዝ ዝግበኦ ክፍሊ ሕብረተሰብ ምግባሩ ብሓቂ የሕዝን። ናብ ትግራይ ካሊእ ስሚንቶ ከይኣቱ ከም ኮንትሮባንድ ስለዝቑፀር ሕልውይ ኣይትብልን። ነቲ ህዝቢ ብዘይተውፃዕ ከይሸጠሉ ግን ያው ሐዚእውን ሃፋትም እናሃፍተምሉ ድኻታት እናተማረርሉ ይነብሩ ኣለው።
ዝኾነ ኮይኑ ኣብይ ኣሕመድ ንልምዓት ትግራይ ከም ፀጋ ኮይኑ ክርአ ዝግበኦ ሰብ ብምኻኑ ናቱ ስልጣን እውያት መሲላ ዕልልታ እዩ ዝበሃል።
ሓደ ዓብዪ ክፍተት ግን ይረኣየኒ ኣሎ። ከም ሃገር መብዛሕቲኡ ካፒታል ኣብ ኣዲስ ኣበባ ተኸዚኑ ፍትሓዊ ናይልምዓት ምንቅስቓስ ከምዘይተረጋገፀ ሐዚእውን መብዛሕቲኡ ናይልምዓት ምንቅስቓስ መቐለ ትኹረት ገይሩ ምኻዱ ፍትሓዊነት ኣብ ምርግጋፅ ዓብዪ ማሕለኻ ምኻኑ ኣይተርፍን። ዋላ ካብመቐለ ወፃኢ እውን ብሽም ሱር ዝስራሕ ይኹን ካሊእ ልምዓታዊ ስራሕ ይሃሉ ብዞባን ብወረዳን ዘለዎ ፍትሓዊ ተጠቃሚነት ግን ሐዚእውን ቅጥዒዘይብሉ ከምዝኾነ ኣያጠራጥርይ።ቅጥዒ ዘይብሉ ናይልምዓት ተጠቃሚነት ድማ ውዒሉ ሓዲሩ ፀገም ምፍጣሩ ኣይተርፍን።
ኩሉ ትኹረት ድማ ብፍላይ ኣብ ሓረስታይ ክኾን ኣለዎ። ሓረሰታይ ተፀጊቡ እዩ ናይከተማ ሰብእውን ዝፀግብ።
መቐለ ትኹረት ብምግባር ኩለን ናይዞባ ይኹን ወረዳ ከተማታት ብማዕረ ክለምዓ ኣለወን።
ኣብቲ ምስሊ ዘሎ ብሱር ኮንስትራክሽን ዝተሰርሐ እዩ ኢሎሞ። 
ፍረ ለካቲት ማለት ከምዚ ዝበለ ተግባር እዩ። ብሓቂ ድራር ዓይኒ!
ፎቶ: ካብኢንጅነር ታደሰ የማነ ዝተወሰደት


መንገሻ ረዳኢ፤ኣምባሳደር ባህልና  👉 ብጎይታናይ ወለገርግስ(ወጀረታይ) 
====================
ባህሊ ማለት መግለፂ ሓደ ማሕበረሰብ ኮይኑ፤ኣብ ወሽጡ ድማ ከምኒ ወግዒ፣ልምዲ፣እምነት፣ኣከዳድና፣ኣመጋግባ፣ኣኸባታት ደስታ፣ሓዘን፣ብሓፈሻ ናይቲ ማሕበረሰብ ሕግን ስርዓትን ዝሓዘ ኮይኑ፤ካብትውልዲ ናብ ትውልዲ እናተወራረሰ ዝቕፅል ድልዱል ሰረትን ስጡም ማእገርን ዘለዎ ፀጋ ማሕበረሰባት እዩ ።ባህሊ ንሓደ ማሕበረሰብ ብቀሊሉ ዝተሃነፀን ዝሰረፀን ኣይኮነን።ከይዲ ባህሊ ንብዙሓት ክፍላተ - ዘበናት እናጥሓሰ ዝሰጋገር መግለፂ ህዝቢታት እዩ።ሓደ ባህሊ ማሕበረሰብ ብሰንኪ ምምርቓሕ ህዝብታት ዓለም ክውረስ ወይከዓ ክወርስ ይኽእል።ብዝተፈላለዩ ፅልዋታትእውን ክፅምልው ወይከዓ ጠቅሊሉ ብባህሊ ካሊእ ማሕበረሰብ ተተኪኡ ክጠፍእ ይኽእል።ባህሊ ክዕንብብን ክፅምልውን ምክንኻንን ዘይምክንኻንን ብፅሒት ብዓል ዋኒኑ ወይከዓ ብዓልቤቱ ወሳኒ ሚዛን ኣለዎ።ማሕበረሰባት ንባህሎም ናይምንክብኻብን ምፍታውን ልምዲ እንድሕር ኣማዕቢሎም፤ባህሎም ብደረጃ ዓለም ረዚን ሚዛንን ሰፊሕ ፅልዋን የሕድር።ንድሕንነትን ምዕባለን ባህሎም ዘይግደሱ ማሕበረሰባት ድማ ባህሎም እናዓበረን እናዓረቐን ኣደዳ ምሟት ይዀን።ስለ'ዚ ብባህልኻ ምግያፅን ምኹራዕን እቲ ዝልዓለ ኒሕን ዓርሰ ምትእምማንን እዩ ።
ባህሊ ኣብ ውሽጡ ብዙሓት ፀጋታት ምሽጥር ዝሓዘ ክዀን ከሎ፤ፅላል ጥርናፈ ማሕበረሰባት እዩ ።ሓደ ህዝቢ ብባህሊ ኣቢሉ እኩብ ስምዒታቱ፣መነባብሮኡ፣ማሕበራዊ ምትእስሳሩ፣ሓጎሱን ሓዘኑን ወዘተ…ይገልፅ።ባህሊ ዓንዲ መተኣሳሰሪ ማሕበረሰባት እውን ኮይኑ ኣገልጊሉን እገልግል ከዓ ኣሎን።ደቂ ሰባት ካብዕለታዊ ምንቅስቓስና ክሳብ ትንቢተ-መፃኢና ብባህሊ ዝተቓነየ እዩ ።እንሰሮሖ፣እንኽደኖ፣እንምገቦን ብሓፈሻ እንነብሮ ብቕኒት ዓርሰ ባህልና ይዀን።ስለዝዀነ ሃለዋት ሓደ ማሕበረሰብ፤ ምስ ባህሊ ማሕለኻን ሻኻን እዩ  ዝዀን ዘሎ።ሓፈሻዊ መናባብሮናን ከይዲ ህይወትናን ዝሓቁፍ ዓውደ ባህሊ ብምዃኑ፤ባህሊ ኢልካ  ህይወት ክትብል ግድን ይዀን።ኩሎም ውፅኢታት ባህሊ ውፅኢት ህይወትን ናብራን እዮም።ኩሎም ናብ ዝልዓለ እወንታዊ ምዕባለ ዝበቅዑ ማሕበረሰባት ንባህሎም ሓብሒቦም ከም ዝዀነ ተመኩሮታት ምዕባለ ህዝቢ ዓለም የመላኽት።ስለ`ዚ ባህሊ መፃኢ ሓደ ህዝቢ ንምትንብይ መምረሒ መስርሕ ህይወትን መናባብሮን እዩ ዝዀን ዘሎ።
ፀጋ ባህሊ ብሱሩ ካብ ባሕሪ ቀዲሕካ ዝንክይ ኣይኮነን።ሰፊሕን ዓሚቕን ባሕሪ እዩ ።ኩሎም ህዝቢታት ዓለም ንባዕሎም ዝገልፁ ባህልታት ብበዝሒ ኣለውዎም።ህዝቢታት ዓለምና ልክዕ ከም ብዝሒ ፍኖተሓሳቦም፤ባህሎምእውን ዝተፈላለየ ሕድያት ኣለዎም። ኩሉ ዓይነት ስነ-ልቦናዊ ስርጭት ብባህሊ ዝተገርሐን ዝተዓብለለን ከምዝዀነ ብቕዓትን ጥንካረን ዝተፈላለዩ ማሕበረሰባት የርእየና ።ካብ`ታ ዝንኣሰት ውዳበ ቤተ- ስድራ ክሳብ ዝልዓለ ውዳበ ብሄርን ብሄረ ሰባትን ብየመና ዝሓየለ ሓረግ ባህሊ ዝተጠመረ ከም ዝዀነ ታሪኽ ባዕሉ ምልስ እናበለ ይምስክር ኣሎ።ባህሊ እንብሎ ኣብ ወሽጡ ዝሰብሐን ሱር ዝሰደደን ታርኽ ኣይሙ ኣብ መንቀራቕዑ ዝተፀፍፀፈ ጋራ ምዓር ቀፎ እዩ ምባል ይከኣል።ብካሊእ ወፍሩ ድማ ባህሊ ካበይ ከም ዝመፃእኻን ናብይ ከምእተምርሕን እፅርይ ኣቢሉ ብመነፅር ሓቂ ኣጉልሁን ኣፀፅዩን የርእየካ።ቕያሰን ኣንፈትን ስነ- ልቦና ኣዳመ- ሄዋን ዝዀነ ባህሊ፤ፀገታቱ ቆፅርካን ኣለሊካን መወዳእታ ኣይርከቦን። 
እዚ ዘለናዮ ዘበን፤ዘበነ- ግሎባላይዜሽን ማለት ዘበነ- ጥርንፉነት እዩ ።ዘበነ- ምምርቓሕ ባህልታትን ክብርታትን እዩ ።ነዚ ዘበን'ዚ ብምኽንያት ምዕባለ ቴክኖሎጅን መጋነይታቱን ዓለም ብዓለማ ናበሓንቲ ቁሸት ዳርጋ እናትቐየረት ትርከብ።ብዚ መንፅር ድማ እንካ- ሃባ ባህሊ ግሎባላይዜሽን ብናህሪ ይስፋሕፋሕ ኣሎ።ኣህጉርና ኣፍሪቃ ትኹን ዓለምና ኣብ ትሕቲ ጥርናፈ ግሎባላይዜሽን ኮይነን እየን።ብቴክኖሎጅን ኢኮኖምን ዝማዕበላ ሃገራት ዓለምና ነተን ማዕበልቲ ሃገራት ብባህሊ እናፀለውአን ይርከባ።ብዙሓት ማዕበልቲ ሃገራት መበቆላዊ ፀጋታት ባህለን እናጠንጠና ናይዝተፋላለያ ዓበይቲ ምዕቡላት ሃገራት ባህልን ሕድያታዊ ክብርታትን እናወረሳ እየን ዝርከብያ።ሃገርና እውን ብወራር ባህሊ እናትጠቕዐት እያ።ስለ'ዚ ነዚ ግዘ'ዚ ዘበነ ጥርንፉነት ግሎባላይዜሽን ብዝግባእ ባህልኻ ምሕብሓብን ምዕቃብን የድልይ እዩ።ካብዝዀነ ግዘ ብዝበለፀ ባህልና ተወሪሩ ከይሕምዘግ ጥንቃቐ ይሓትት።እዚ ሓድስ ወለዶ'ዚ ብባዕዳውያን ልምድታትን ባህልታትን ከይትፀለወ መበቆላውነት ባህሉ ብግዘኡ ሓሊዉ፣ ንዝመፅኡ ወለዶታት ኣረኪቡ፣ ካሰጋግሮ ዓብዪ ሓላፍነትን ሕድሪ ወለዱን ኣለዎ።
ባህሊ ብዝተፈላለዩ ኣንፈታት ክዕቀብ ይኽእል እዩ ።ባህሊ ዝመዝገበ ባሕረ- መፃሕፍቲ ትሰኒዱ ናብቀፃሊ ወለዶ ክመሓላለፍ ዋላ ይኽኣል እምበር፤እቲ ዋና ዓቃብን ዀስዃስን ባህሊ ግና ባዕሉ እቲ፤ ብቲ ባህሊ ተቓንዩ ዝነብር ማሕበረ - ሰብ እዩ ።ሕድሕድ ተኻታሊ ሓደ ባህሊ ዝዀነ ሰብ ፤ብተፈጥሮ ዝተዓደሎ ተውህቦ ምዕቃብ ባህሊ ኣለዎ።ሓዲስ ወለዶ ካብ ኣቦታቱን ኣዶታቱን ዝወረሶ ባህሊ ናብ’ቶም ስዓብቲ ወለዶታት ያመሓላልፍ።ህዝቢ ሰፊሕ ሓይሊ ስለዝዀነ፤እቲ ሰፊሕ ባህልእውን ንሕድሕድ ኣባላት ሓንቲ ቤተ ስድራ ይዕቀብ።ሰባት ጠቅላላ ንሓዋሩ ነዛ ዓለም በቊሎም፣ንዛ ዓለም ደማ ክሳብ ዘልኣለም ከነብሩ ኣይኽእሉን።ሓደ ሰብ ክሞት ይኽእል እዩ ።እቲ ባህሊ ግና ምስ'ቲ ዝሞተ ተኻቲሉ ክሞት ኣይኽእልን።ህያብ ኮይኑ ምስ'ቶም ዘይሞቱ ይቕፅል፤ይነብር።ስለ ዝዀነ እቲ ሰፊሕ ባህሊ ምስ'ቶም ህሉዋት እናሃለወን እናነበረን ህያው ኮይኑ ይቅፅል።ምስ'ቶም ህልዋት ህዝቢታት እናነበረ፣ናይብርክት ዝበሉ ተሰጋገርቲ ወለዶ እናተሰጋገረ፣ካብዘበናት ናብዘበናት እናሰደረን እናተሳራረፀን ባህሊ፤ ባህሊ ኮይኑ ከይተበረዘን ከይተመራሰሐን ተዀሊዑ ናብ’ቶም ናትና ዝብሉዎ መፀእቲ ህዝቢታት ተሰጋጊሩ መግለፅን መለለዪን ኮይኑ ይቕፅል።ብከም'ዚ ድማ ሓዲስ ወለዶ እናተምሃረሉ ብባህሉ ተገሪሑን ተወዲቡን ይነብር።
ባህሊ ማሕበረ-ሰባዊ ጥርናፈን ብሓደ ናይምንባር ቐጥታዊ ሰረትን እዩ  እንተብለና፤ንሓደ ማሕበረ- ሰብ ንዘለዉ ጉጅለታት ጠርኒፉን መዚኑን ዝሓዘ እዩ ።ነቲ ቅዱስ ባህልና ምክባር ኣሎ።ብዕድመ ዝንኣሱ ሰባት ንሰብ ፀጋ ዕድመ ኣቦታቶምን ኣደታቶምን ያኽብሩ።ገሻ ይእንገድ።ጎረቤት ምስ ጎረቤት ይተሓላለን ይፋቶን።ከም'ኡ እናበለ ዓሌት ምስ ዓሌት ተኣሳሲሩ ጥንካረኡ ሓሊዉ ይቕፅል።ንባህልና ኣመና ተቆፂሮም ዘይዝለቑ ኣደነቕቲ ሕብራውያን ክብርታት ኣለውና።ንባህሊ ራየቶትን ወጀረቶትን ዘይተፀወየሎም፣ዘይተዘንተወሎምን ዘይተተረኸሎምን ብዙሓት ዝድህሰሱን ዘይድህሰሱን ፀጋታት ባህሊ ኣለውና።ህዝቢ ራያን ወጀራትን ንታሕጓሱ ኮነ ንሓዘኑ፣ብሓፈሻ ንማሕበራዊ ህይወቱ ዝጥቀመሎም ዘይተበረዙ ተፈተውቲ፤ትውፊታት ባህልታት ኣለዉዎ።ከምቲ ልዕል ክብል ዘተጠቐሰ ንባህሊ ራየቶትን ወጀረቶትን ዝጠለሉ፣ ዝሰበሑን ዝማዕረጉን መግለፂ ባህልታት ገና ከይተበረዙን ብንፅሆም ኣለዉ።
ኣቦታት ራያን ወጀራትን መደርቲ፣ገጠምቲ፣ኣዝመርቲ፣ኣልቐስቲ፣ብሓፈሻ ባሕሪ ስነ-ቃላት ኮይኖም፤ዝተፈላለዩ ኣጋጣሚታት በቶም ዝትፀረሑ ስነ - ልቦናዊ መግለፅታቶም ተጠቂሞም ንዝተፈላለዩ ግዝያትን ወቕትን ሓጎሶም፣ጅግንነቶም፣ብኣውራኡ ደማ ማሕበራዊ መስተጋብሮም ዝተፈላለዩ ማሕበራዊ ረኽብታት ይገልፁ፣ይመሃሀሩ፣ይዛተዩን ይፋለጡን።ካብ ቃላዊ መግለፅታት ህዝቢ ራያን ወጀራትን እቲ ሓደ ተፈታውን ተዘውታርን ዝዀነ ቕኒት ጉማየ እዩ ።ቕኒት ጉማየ ንህዝቢ ራያን ወጀራትን ምሒር ዝውቱር ዝዀነ ባህላዊ ፀጋ እዩ ።ጉማየ…መግለፂ ሓርበይኛነት፣መግለፂ ኣንነት፣መግለፂ ጅግንነት፣መወናወኒ ወነን ተዘኩሮታትን ዘበናትን እዩ ፤ጉማየ ራያቶትን ወጀረቶትን።ብቕኒት ጉማየ ኣቢልካ፣ሓጎስ፣ኩነታት ዘበን፣ህሉው ኩነታት ዓዲ፣ፍቕርን ሕውነትን ንዝመሳሰሉን ካልኦትን ይግለፁ።ብቕኒት ጉማየ ኣቢልካ ጅግና ይውደስ፣ፃዕራም ይንኣድ፣ሰነፍ ይምከር፣ ፈራሕ ይግሰፅን ይግናሕን።
ንቕኒት ጉማየ…ግጥሚ፣ቅኔ፣ስነ - ቃላት፣ምደራታትን ዘመራታትን ኣለው።ብካሊእ ኣበሃህላ፤ ቕኒት ጉማየ ስነ- ልቦናዊ ቕርሲ ወጀረቶትን ራያቶትን እዩ ምባል ይከኣል።ብጉማየ ዘየስቆንቁን ኣካል ራያን ወጀራትን ፍፁም የለን እንተብሃለ እውን ዝትጋነነ ኣይኮነን።ጉማየ መንጎሕን ተቀበልትን ኣለውዎ።ሓደ ጉማየ ብሃሊ ብነዊሕ ዜማ ብጉማየ ምሰ ኣስቆንቆነ፤ተቀበልቲ ድማ"ኣሃ…ይ"ብዝብል ነዊሕ ዜማ ይቕበሉዎ።ጉማየ ከም መእተዊ ሓደ ዜማ ኮይኑ ልዕሊ ክልተ ግዘ ምስ ተዘየመ፤ዜማ ዘይሩ ናብ ገዳይ ማማየ ይቕፅል።ዜማ ጉማየ ብባህላዊ መሳረሒ ሙዚቃ ጭራ፣ሸምባቆን ፋዱማን ይዕጀብ።
ንራያቶትን ወጀረቶትን ጉማየ መግለፂ ኩሎም ማሕበራዊ ምትእኽኻብ እዩ ።ጉማየ ንመርዓ፣ጉማየ ንመቃለዒ፣ጉማየ ንወፍሪ፣ጉማየ ንኣውራ ኣዋዕር፣ጉማየ ንጓስነት፣ጉማየ ንሃደን፣ጉማየ ብጥቕላላ ንምሉእ ማሕበራዊ መነባብሮ እቲ ህዝቢ ነጊሱን ሱር ሰዲዱን ካብግዘ ናብግዘ መበቆላውነቱን ስርዓቱን ከይሃሰሰን ከይትበረዘን ክሳብ ሐዚ ይቕፅል ኣሎ።ጉማየ ዓብዪ ባህላዊ ውርሻ ህዝብና ኮይኑ ክቕፅል ዝኽኣለሉ ዋና ምኽንያት፤ ዓንዲ መግለፅን ሓባርን ማሕበራዊ ህይወት ህዝብና ብምዃኑ እዩ ።
ህፃናት ራያን ወጀራትን ፍቕሪ ወለዶምን እንስሳቶምን ብጉማየ ኣቢሎም የንፀባርቑ።ደቦላትን ጋመታትን ብጥዑም ቕኒት ጉማየ ኣቢሎም ትኩስ ፍቕራዊ ስምዒቶም ይገልፁ።ጉማየ ንክልትኡ ፆታ ማለት ንተባዕትዮን ኣንስትዮን ማዕረ እዩ ። ኩሎም ይጥቀሙሉ። ኩሎም ንዕለታዊ ከይዶም የዝውትሩዎ።ኩሉ ህይወታዊ ምንቅስቓሶም ብጉማየ ይቓንዩሉ።ዓበይቲ ኣቦታት ብእርኑብ ኣንደበት ንሕሉፍ ተዘኩሮታቶም ኣጉሊሆም የርእይሉ።ብዚ ትብሃለ ብቲ፤ ጉማየ ንስነ- ልቦና ህዝቢ ራያን ህዝቢ ወጀራትን ዝሰረፀ፤ ፍሉጥን ብሁግን ፀጋ ወለላ ባህልና እዩ ።"ጉማየ" ዝብል ቃል፤"ጉማ" ካብዝብሃል ሽም ኦሞራ ባሕሪ ወይከዓ ብግዝፈቱ ካብዝፍለጥ ዝመፅአ ከም ዝዀነ ወለድና ይዝንትዉልና።እቲ "ጉማ" ዝብሃል ብጣዕሚ ሓያል ናብርሑቕ ቦታ በሪሩ ብቑልጡፍ ናይምብፃሕ ሓይሊ ከምዘለዎ ይፍለጥ።እቲ ግዙፍ ዝኾነ ብዓል ሰፊሕ ክንፊ ብርቱዕ ጉማ ኦሞራ፤ከምኒ ሰስሓን ዕንሹን ዝበላ እንስሳ ዘገዳም ብክንፉ ፀፊዑ፣ ብኣእጋሩ ኣንጠልጢሉ፣ ካብሰማይ ደርብዩ ብምቕታል ስጋ ዝምገብን ናይበረርቲ ኣምበሳ ከምዝዀነ ይእመነሉ።ስለ ዝዀነ "ጉማ" ዝበሃል ኦሞራ ተምሳለትን ምልዓሊ ስም ጉማየ ከም ዝዀነ ኣፈ- ታሪኽ እንኦ።
ስልተ- ሙዚቃ ጉማየ ምስ ካልኦት ስልትታት ሙዚቃ ኣነፃፂርና እንተርእዮ፤እናሓደሰ ምስ ባህርያት ወዲ ሰብ ዝተጣመረ ስምዒታት ውልዶ- ኣዳም ብዘይ ምንም ምሽርራፍ ዘንፀባርቕ ባህሪ ዝሓዘ እዩ ።ጉማየ ብብሱላት ግጥምታት ዝተቃመመን ብጥዑም ቃና ዝተሓሰየን ምስ ምዃኑ፤ነፍስኻ ብስሚዒት መንኰራኩር ኣሳፊሩ ናብገነት ዝሰደካ፤እንድሕር ዘይፈተወ እውን እንጦርጦርስ ዝድርብይ፣ካብዛዕዛዕታ ቁርን በረድን ኣልዒሉ ብሓደሻዕ ናብ ትኩስ መቑሎ ሓፂን ከፍ ዘብል ሓይሊ ዝወነነ እዩ ።
ነቲ ዓዲ ምዓርን ፀባን ዝዀነ ንምድሪ ራያን ምድሪ ወጀራት ዕስራ ዓድን ዘሎ ሃፍቲ ስነ- ህዝቢ ካብኣልዐልና፤ጉማየ ኢልና ንጉማየ ብሃልቲ ክንድህስስ ግዱን እዩ።ጉማየን ካልኦት ባህላዊ ፀጋታት ሃፍቲ ስነ ህዝብናን ንምድሪ ራያን ወጀራትን ካብ ዘበናት ናብ ዘበናት ከይተበረዙን ከይተዛነቑን ካብወለዶ ናብ ወለዶ ክመሓላለፍ ካብዝገበሩን ሰናይ ኣስተዋፅኦ ካብዘበርከቱ ጉማየኛታት ዓድና እዮም። ዝተፈላለየ ግዘን ዘበናትን ንምድሪ ወጀራት ዕስራ ዓድን ራያን ጉማየ ብሃልቲ ፈርዮም እዮም።ካብቲ ሕያይ ባሕሪ ህዝቢ ዝፈልፈሉ ሰበ ጥበብ፤ነቲ ትፈታዊ ዜማ ስነ ህዝቢ ጉማየ ኣለምሊሞሞን ኣጎውዶሞን።ንመዋእሎም ብዓርሰ- ትግሃት ባህልና መበቆላውነቱ ሒዙ ክምዕብል ዝገበሩ ኣቦታትናን ኣዶታትናን ብጣዕሚ ብዙሓት እዮም።ንመዋእል ዕድመኦም፤ንሓለፋ ጥቕሚ እንተይትገዘኡን ባህልና ከም ሻሽ ብንፅሁ ነቲ ሓዲስ ወለዶ ዘረከቡ ወለድና እምበኣር ምስገና ይብፀሐዮም።እዚ ሐዚ እንኮርዐሉ ዘለና ከም ውቅያኖስ ጨሊፍካ ዘይዛሪ ሰፊሕን ዓሚቕን ባህሊ ክህልወና ዝኸኣለ ሰናይ ጥበብ ሕሉፋት ወለድና ስለዝዓረፎ እዩ ። ወለድና ብጥበቦም ባህልና ከም ዝሰብሐ ቁሞና ባህልና ኩሉሻዕ ተዀሊዑ ይዛረብ ኣሎ።
ትውፊትን ትሩፋትን ጉማየ ነዚ ወለዶ እዚ ክበፅሕን መዓዛኡን መቐረቱን ሓሊው ካብወለዶ ናብወለዶ ክመሓላለፍን ኣቦታትና ተጠቢቦምሉን ደኺመሙሉን እዮም።ብፍላይ ከም’ኒ መንገሻ ረዳኢ ዝበሉ ዘይተዘመረሎም ጀጋኑ ጥበብ ብቀጥታ ንሃፍቲ ባህሊ ህዝቢ ትግራይ ብዋናኡ ድማ ባህሊ ህዝቢ ወጀራትን ህዝቢ ራያን ንምፍላጥ መስዋእትነት ዘበን ዕድመኦም ከፊሎምሉ እዮም።መንገሻ ካብግዘ ቑልዕነቱ ጀሚሩ ንውልቃዊ ናብራኡ ከይሰሰዐን ማቻ ከየሽመጦን ምሉእ ዕድመኡን ህይወቱን ንምዕቃብ ሓድጊ ኣቦታቱ ዝፀገየን ዝወፈየን ታሪኽ ዘይርስዖ ስራሕቲ ጥበብ ዝከወነን ዝሰርሕሎን ጅግና ኣቦ ባህልና እዩ ።
ኣቦ ጥበብ መንገሻ ረዳኢ፤ካብ 70ታት ኣትሒዙ እዩ ተፈላጢ እናኮነ ዝመፅአ።መንገሻ ዘይዘየመሉ ህይወት ኣሎ ማለት ኣይክኣልን።ደርፍታት መንገሻ ንኣነባብራ ህዝብና ማእኸል ዝገበረ ኮይኑ፤ኣብ ልቢ መናሰያት ይኹን ኣብ ልቢ ዓበይቲ ኣትዩ ኣሰቆንቊኑ፣ኣፋቒሩ፣ኣዘኪሩን ኣገልጊሉን ዘሕበርበረ እዩ ።ባህሊ ወለድና ተሓንግጡ፣ ንማእኸል ብሩቕ ባህሊ ጠጠው ኢሉ፣ክልተ ትውልዲ ብድልድል ጥበብ ዘታኣሳሰረ ብሊሕ ስነ - ጥበበይኛ። ባህላዊ ደርፍታት ጉማየን ገዳን ማማየን ንባሕሪ ህዝቢ ኣንጊሱዎ።ባህላዊ ደርፍታት መንገሻ ግዘ ዘየብልዮም ዘበን ተሳገርቲ ምዑዛትን ምቑራትን ኮኖም ይቕፅሉ ኣለው።
መንገሻን ካልኦት መንገሻታትን ነቲ ጥዑም ባህልና ዕዙዝ ኣስተዋፅኦ ተዘይህልዎም፤ብሓቂ ባህልና ክዓርቕ ነይሩ።ኮይኑ ግና ብኣስተዋፅኦ ለጋሳት ጥበብ እኒ መንገሻ ባህልና ኩሉሻዕ እናተሓደሰን እናተርነዐን ይመፅእ ኣሎ።መንገሻ ንልቦና ሓረስታይ ትግራይ ተስፋ ዘበን እዩ ።ተንባዪ ሕያይን ሰናይን ዘበን እዩ ።"ሓለንጋየ ለሚንየ…መይዳ ራያ'ዶ ኢሉካ ውንየ…መይዳ ትግራይ'ዶ ኢሉካ ውንየ"…እናበለ ንህዝቡ ዘገልገለ ስነ- ጥበባዊ መንገሻ ረዳኢ፤ብሓቂ ልብኻ ገኒሑ ብመንፈስ ንመይዳታት ዓድኻ ክትዛውን ይገብር።"ሓለንጋይ" ኢሉ ዝደረፈ፤ ባዕሉ ግና ብዘይ ቃል ዓለም ሓለንጋይ ንጉስ ባህሉ እዩ ።ሓሎ ወለለይቶኡ ካብዓዲ ንዓዲ እናተጋወሐ፤ንምድሪ መይዳ ራያን ወጀራት 20 ዓድን ሓሊፉ፤ናብክተው ኣውላዕሎ ተሰጋገረ።ከም'ኡ እናበለ ድማ ኣብ ትሕቲ ሰማይ ትግራይ ጎይታ ጥበብ ኮነ።ህዝብና ንመንገሻ ዝፈትዎን ዝውድሶን ዘሎ እምበኣር፤ኣምባሳደር ባህሉ ምዃኑ ኣንዳዕዲዑ ስለዝፈልጥ እዩ ።
ብፍቕሪ ባህሊ ዓዱ ዝዓበየ ጎይታ ባህሊ መንገሻ ረዳኢ፤ንባህልና ኩሉሻዕ ዘሐንቅቕ፣ዘዕብን ዘገውድን ሓብሓቢ ሓፅቢ ባህልናን ክብርታትናን።ፍቕሪ እናተንፈሰ፤ሰባት ክፋቐሩን ብባህሎም ክተኣሳሰሩን ዝገበረን ዝገብር ዘሎን ክቡር ስነ - ጥበበይኛ ኣያና መንገሻ ክብርን ምስጋናን ይግብኦ።ንክልተ ትውልዲ ዘሓጎሰን ባህሉ ዘፋለጠን ኣልፋ ወ ኦሜጋ ኣብነት እዚ ትውልዲ'ዚ እዩ 'ሞ ስለዘኽበረና ክነኽብሮ ኣለና። ሎሚ ንመንገዲ መንገሻ ትኸቲሎም ምዓር ጥበብ ዝቅሰሞም ስነ- ጥበባውያን ይባራኸቱ ኣለው።እዚ ንምድሪ ራያን ወጀራትን ዘበራኸት ዘሎ ባህሊ መሰረት ዝገበረ ስነ - ጥበባዊ ትውልዲ፤ፍርያት ጎይታ ጥበብ ኣያና መንገሻ እዩ ። ስለዝዀነ ብዓል ሞሳ ባህልና፣ ሞራልን ግልጋሎትንይ ብምዃኑ፤ኣሰሩ ክንስዕብ ይግብአና።ባህልና መበቆላውነቱ ሓሊዉ ኮስኲሱን ኣጠጢዑን ኣዐምቢቡ ክፈሪ ንዝገበረ ኣምባሳደር ባህልና መንገሻ ረዳኢ የቐንየልና ንበሎ።
©ጎይታናይ ወለገርግስ ወጀረታይ


ላዛና ኣብ ጥቕሚ ይውዓል
ኣብ ከባቢ ደቡብ ትግራይ ዘለው ላዛታት (ራያ፣ወጀራት፣እንደርታ) ኣብ ሚዲያ፣ስርዓተ ትምህርቲ ይኹን ቢሮታት ኣብ ጥቕሚ ኣይወዓሉን።
ሓደ ህዝቢ ከም ህዝቢ ነቲ ህዝቢ ዝገልፁ ከምኒ ላዛኡ፣ባህሉ ቦታ ተዋሂብዎም እቲ ላዛ ኣብ ጥቕሚ ዝውዕል እንተኮይኑ እቲ ሕብረተሰብ በቲ ላዛኡ ክኾርዕን ኣብ ጥቕሚ ካውዕሎን ናይባዕሉ ዝኾነ ሓገዝ ኣለዎ።
ብትመሳሳሊ ባህሊ ሓደ ህዝቢ ድማ ክዓብይን ተዓቂቡ ካብውሉድ ናብውልድ ወዙ ይኹን ስርዓቱ ከይተበላሸየ ክሰጋገርን መንግስቲ ከም መንግስቲ ትኹረት ሂቡ ዝሰርሐሉ እንተኮይኑ ኣብ ምዕባለ ባህሊ ናይቲ ህዝቢ ዓውዪ ሓገዝ ኣለዎ ።
ብተፃራሪ ግን ባህሊና ይኹን ላዛና በቲ ክልል ዝመርሕ መንግስቲ ትኹረት ዘይህቦ እንተኮይኑ እቲ ህዝቢ ኣካል ናይቲ ክልል ካብምኻን ኣጓውሉ ባህልናን ላዛናን ቦታ ደይወሃቦ ተኮይኑ ንሕና እንታይ ዲና ምባሉ ኣይተርፍን። 
ኣብ ከባቢ ራያ ዝረአለው ሓደ ሓደ ሽግራት ከምዚ ዘበሉ ሓንኳላት ኣሰራርሓ ዘምፀኡዎም እዮም። ባህሊ ራያ ይኹን ላዛ ራያ ኣብ ጥቕሚ ዝውዕል እንተኮይኑ ቋንቋ ትግርኛ ሃፍታም፣ ባህሊ ትግራይ ሃፍታም የኾን ኣሎ ማለት እዩ ። 
ዝሓለፉ ዓማውቲ ግን ብፍላይ ላዛ ራያ ይትረፍ ኣብ ጥቕሚ ክውዕል እቲ ላዛ ዝጥቀም ህዝቢ (ቁፃር መንግስቲ) ላዛኡ ካብምንጋር ወይ ባምሓርኛ ወይከዓ ብቲ ስሩዕ ዝብሉዎ (ዓድሊ ኣዋሉ) ማእኸላይ ላዛ ንምዝራብ እዩ ዝግደድ። እዚ ደማ ናይባዕሉ ዝኾነ ናይስነልቦና ፀገም እናምፀአ እዩ ።
ኣብዚ ሐዚ ሰዓት ፀገማትን ዓንቀፍቀፋትን ናብ ጥዑይ መንገዲ መሪሕካ ባህሊ ራያ ይኹን ላዛ ራያ ቦታ ተዋሂቡዎ ሓደ ፀጋ ክኾን ክስርሐሉ ግዴታ እዩ።
ባህሊ ራያ ብዝሐሸ ዝፋለጠሉ ኣብ ሚድያ ቦታ ኣግንዩ ዝተፈላለየ ስራሕቲ ዝስርሐሉ እንተኮይኑ እዩ ። ማእኸል ባህሊ ራያ ብምስራሕ እውን ዝሐሸ ምዕቃብ ባህሊ ራያ ክህሉ ምግባር ፅቡቕ እዩ።
ብተመሳሳሊ ላዛ ራያእውን ኣብ ሚድያ፣ ስርዓተ ትምህርቲ፣ ቢሮ ማዕረ ሚዛን ረኺቡ ኣብ ግልጋሎት ክውዕል ኣለዎ ።
በዓል ጥምቀት ኣብ ሕምብርቲ ደቡብ ትግራይ ከተማ ማጨው ብክልል ኣብ ዝተረፈ ከባቢታት ደማ ብድሙቕ ዝኽበር በዓል ኮይኑ ኣብቲ በዓል ናይሚድያ ሽፋን ሂብካ ባህሊ ይኹን ላዛ ራያ ካብክልል ትግራይ ሓሊፉ ብሃገር ደረጃ ይኹን ዓለም ደረጃ ክፋለጥ ሚድያ ናይባዕሉ ስራሕ ይፅበዮ።
ምስዚ ተተሓሒዙ ባህሊና በቲ ጥዑም ልስሉስ ላዛና ዝመሓላለፍ ፕሮግራም ተዳሊው ክመሓላለፍ ግድን እዩ ። ከምዚ ብላዛና መድረኽ ዝምራሕ እንተኮይኑ ቀስ ብቀስ ብዝተፈላለየ ፅዕንቶ ላዛኡ ዝስከፍ ዝነበረ ትወላዲ ላዛኡ ፎቲው ባህሉእውን ክፎትው ስለዝሕግዝ መንግስቲ ክልል ትግራይ ምስ ሚድያታት ትግራይ ብምምኻር በዓል ጥምቀት ብላዛ ራያ ሽፋን ረኺቡ ክመሓላለፍ ግዴታ እዩ ።
በዓል ጥምቀት ብላዛ ራያ ሽፋን ይወሃቦ።
ወድአኣለኹ ✍️ 
ቕዳሕ ንቴሌቪዥን ትግራይ
ንድምፂ ወያነ ቴለቪዥን
ንቢቢሲ ትግርኛ
ንትግራይ ሚድያ ሃውስ (ስሙ ቀዩሩዎ)
ንኩለን ኤፍ ኤማት ትግራይ
©ቓጣን ጓልያቱ


ብላዛና ኣብ መድረኽ ብበዓል ስልጣን እንትዝረብ ምስማዕ ቦኽሪ እዝነይ እዩ ። ሓደ በዓል ስልጣን ላዛን ስነልቦናን እቲ ህዝቢ ፈሊጡ ዝመርሕ እንተኮይኑ እንተነኣሰ ነቲ ዘሎ ፀገም ማዕረ ይርደኡዎ ኣለው ማለት እዩ ። ሓደ ፀገም ሓደ ዓይነት ኣረዳድኣ እንተሃልው ድማ ነቲ ፀገም ብወፍሪ ንምፍታሕ ናይባዕሉ ዝኾነ ዝተሞቻቸወ መንገዲ ይፅረግ ኣሎ ማለት እዩ ።
ዋና ኮውራሪ ዞባ ደቡብ ትግራይ ኣይተ ረዳኢ ሓለፎም ኣገንዑ። እዚ ትከዱለኹሞ ኣከያይዳ ኩሉ ከም ጅማሮ ዓብዪ ነገር እዩ ። ካብዚ ሓሊፉ ግን ምስ ነበርቲን ትወለድትን ልቢ ንልቢ ትቐራሪብኹም ዝሐሸ ስራሕ ከምእትሰርሑ ተስፋ ይገብር ከም ዝትትግብሩዎ እውን ግልፂ እዩ ።
ያዒስ ምስ ልብኹምን ህዝብኹን ተሰርሕኹም ራያ ማእኸል ልምዓት ከም እትኾን ጥርጥር የውሉን።
ኩልና እንተተሓባቢርና ሰናን ምምሕዳር ሸሪፍና ሰናይ ምምሕዳር ክንተክል ኢና ።
©ቓጣን ጓልያቱ
ወይኖ
ኣብ ባህሊ ራያ ኣብ መጀመርያ ዝስራዕ ድምፃዊ ግርማይ ራያ ደርፊ ሒዙ ከምዝመፅእ ብቃደማይ ዘረባ ቅልቅል ኣቢለልኩም ምንባረይ ኣይትለቁዎን። ሐዚ ትንቀሳቓሲ ምስሊ ዘለዎ ደርፊ"ወይኖ" ኣብ ዝተፈላለዩ ከባቢታት ዓዲና ቀሪፁ፣ ዝልቀም ለቂሙ፣ዝቅምቀም ቀምቂሙ ብዝሐሸ መንገዲ ናብ እዝንና ንምብፃሕ ኩሉ ነገራት ኣጠናቂቁ ኣሎ። ግርማይ በላይ ኣብ ባህሊና ብዙሕ ሕልሚ ዘለዎ ደርጋ ናብራኡ ኩሉ ምስ ባህሊ ዓዱ ክገብር ሒግ ዝብል ኣድባር ዓዲና እዩ ።
ስለ ግርማይ በላይዶኳ ፀውካን መስኪርካን ኣይውዳእን ዋ ዕድመን ጥዕናን ጥራሕ ይሃብካ፡፡ 
ስለ ግርማይ በላይን ሓደ ሓደ ባህሊናን ላዛናን መሰረት ዝገበሩ ቁምነገራት ንምጭሕጋር ክሙክር ቃል እናኣተኹ ክሳብ ሽዕኡ ሓዲስ ደርፊ ግርማይ ተፀበዩ።
2011ዓ.ም ኣብ ባህሊናን ላዛናን ነዕብየሉ፣ ፀጋታትና ናብ ጥቕሚ ቀይርና ህዝብና ድማ ካብ ድኽነት እነላቕቐሉ ዓመት ክኾን ተስፋ ይገብር።
©ቓጣን ጓልያቱ


ጉባኤ ህወሓት
ጉባኤ ህወሓት ፍርቃ ፍርቂ ብዝብል ወሲድና ኣብቲ ፈፀምቲ ዝተመረፁሉ ፍርቆም ብበሪ፣ ፍርቆም እውን ብድሕሪ ገዛ ዘይሮም ዝኣትው ዋላ ይኹኑ ካብ ቅድሚ ሐዚ ዝነበረ ባህሊ ህወሓት ዝሐሸ ውሳነ ምኻኑ ኣይከሓድን። ኣብቲ ኣባላት ማእኸላይ ኮሚቴ እተመረፁሉ ብዙሓት ሓደስቲ ሰባት ንሓዋሩ ዝሐሸ ለውጢ ካምፅኡ እዮም ዝብል ተስፋ ኣለኒ።
ብዙሓት ሓደስቲ ኣመራርሓ ኣብቲ ናይክልል ማእኸላይ ኮሚቴ ኣባል ምኻኖም ነቲ ክልል ዓብዪ ዕድል እምበር ኣነ ብሕማቕ ጎኑ ኣይወስዶን። ኣብቲ ክልል ህዝቢ ብትክክለኛ መንገዲ ዝግልገለሉ ናይሰናይ ምምሕዳር፣ፍትሒ፣ልምዓት ወዘተ ተተረጋጊፁ ንሕና ካብዚ ንላዕሊ ንእንደልዮ ምንም ነገር የለን! ኣብ ፌደራል ኮይኖም ብእምኒ ወንጭፍ ዘየገልገሉና ኣይንብልን።
ዶክተር ደብረፅዮን ህዝቢና ክንክሕስ ኢና ኢሉ ዝተናገሮ እውን ካብ ናይ ሕሶት ፀብፃብ ብጭቡጥ ፀብፃብ ዝምራሕ ቤት ዕዮታት ኣረጋጊፆም ካገልግሉናን ካብ መረረ ዕርፍ ክንብልን እዩ ዘለኒ ተስፋ።
ከም ደኢህዴን ኩዕት ኣቢልካ ኩሉ ምሰጓግ እውን ብዙሕ ደንበርበር ስለዘለዎ ናይ ህወሓት ካብ ሕመቑ ጥዑይነቱ ይዘዚ ኢለ ይሓስብ። ሐዚ ሰዓቱ ንፋስ ክልተ ወሰን ከየእተና ኣብ ውሽጢና ኣድቢና ብምስራሕ ቕድሚ ሐዚ ዝነበሩ መሰረታዊ ፀገማት ንእሽተይ ቕንስ የብሉልና።
ኣብቲ ጉባኤ ህወሓት ከባቢ ምዕራብን ደቡብን ትግራይ ትኹረት ዘድልዮም ምኻኑ ዝተኣመነሉ ጉዳይ ኮይኑ ኣብቲ ተግባራዊነቱ እውን ትረባረቡ ከም ዘለኩም ምሕባሩ ፅቡቕ እዩ ። ከምቶም ዝፈልጦ ነገር የብለን ዝብሉ ዓይነት ሓለፍቲ ሐዚእውን ዝመርሑ እንተኮይኖም ንሕናእውን ኣይንፈልጠኩምን ኢና ክንብለኩም።
ኣብዚ ሐዚ ሰዓት ከባቢና ብፍላይ ከባቢ ራያ ብዙሕ ዓንቀፍቀፋት ዘለዎ ምስቲ ምኻኑ ብዙሕ ዓይነት ጥያቄታት ካብቲ ህዝቢ ይኹን ሙሁር ይለዓል እዩ ። ኣብቲ ከባቢ ዝሐሸ ኣፈፃፅማን ትምህርቲ ዘለዎ ቕድሚ ሐዚ ኣብ ወረዳ ኣገልጊሎም ሐዚ ኣባል ማእኸላይ ኮሚቴ ዝኾኑ ደቂቲ ከባቢ ናይዞባ ኣመሓደርቲ ተተመሪፆም ብዙሕ ነገራት ከረጋግዑ እዮም ኢለ ይሓስብ።
(ንጠቕላላ ፍልጠት ኣይተ ተወልደ ኣመሓዳሪ ነበር ዞባ ደቡብ ተላዒሉ እዩ (ጭምጭምታ 😎 ))
እዛ ዕድል እዚኣ ከዓ ከም ሓኪም ካብክየ ትእዝዙልና እንተኮይንኹም ኣማስያኡ ኣይሙችየኩምን።በቲ ህዝቢ ዝሐሸ ተቀባልነት ዘለዎም ጥሉላት ሰባት ሓደ ክልተ ምባል ይከኣል እዩ ። ካብኣቶም ኣብቲ ኣመሓዳሪ ቦታ ኮፍ ኣብልሉና ቀፂሉ ዝቀረየ ቀስ ብቀስ ንመኽረሉ።
 👉 
ህወሓት ኣመሓዳሪ ዞባ ደቡብ ትግራይ ከምቶም ቅድሚ ሐዚ ዝነበሩ ከዓ ትምድብልና እንተኾይንኪ ናይ 80 ወረቀትና ንቀድድ ምኻንና ፍለጢ።
ኣብቲ ታሕቲ ዘላ ጤል ናብራ መሪሩዋ ኣትኽልቲ ስለዝሃለቀ ጠጠም ሓሪሙዋ ናይማስታወቂያ ኣገልግሎቶም ዝሃለቀ ይኹን ሓደስቲ ልጣፍ ወረቀታት ትሕንኩቶላ ማለተይ እዩ ።
©ቓጣን ጓልያቱ


ኣሸንዳ ኣብ ከተማ መኾኒ ምስ ሀ ግዕዝ ባንድ
ፕሮግራሙ ፎትየዮ ነይረዋ ግን ንጨና ኳ ላዛ ራያ ዘይብሉ ፅሑፍ ፖስተር፡፡ ፎቶኡእውን ያው እዩ፡፡ ብትክክል ባህላዊ ኽዳን ራያ ደሚቑ ካልኣት ከባቢታት ዝገልፅ እውን ለጥፍ ካብዝህልዎ ኣይከፍአንን ነይሩ። ሐዚ ብዓውእዩ ክኾን ዘለዎ ለጠፍ፣ ብለጠፍ ክኾን ዘለዎ ብዓውእዩ ንበዓል ዓዲ ገሻ ኣጥረጦ፡፡
ኣብ ራያ ርእስኻ ኣይእሰርን ሓምለቦቀል ዝኾነ ባህሊ ኣይተላምዱልና። ብስሩ በዓላት ከም ከባቢኡ መሲሎም በቲ ከባቢያዊ ባህልን ላዛን ደሚቑ ክኽበር ከምዘለዎ ወይዘሮ ዘነቡ መግለፂ ኩሉ ዝሃባሉ ጉዳይ እዩ ። ነገር ግን ለበምናያ ኢላስ ፃሕሊ ዓጢና ከምዝበሃል ናይባዕልና ባህሊ ሓዲግና ሓዲስ ዓይነት ኣከዳድና ምቁማት ኣጉል ኣከያይዳ እዩ ። ኣብቲ ዞባ ዘሎ ባህሊን ቱሪዝምን ነቲ ከባቢ ብትክክል ባህሉን ላዛኡን ክዓብየሉ ክሰርሑ ዝተመደቡ እንተኮይኖም ኣብ ከምዚ ዝበሉ ስራሕቲ ብደምቢ ክሰርሑ ኣለዎም። ውሕጅ ኮ እናሰሓሐቐ እዩ ዝወስድ፣ ባህሊናን ላዛናን እውን ከምዚ እናተሸራረፈ፣ እናተቆርመመ እናተሸራመመ ቡኡ ገይሩ ጠቅሊሉ ህልም ከይብል የፍርሕና ኣሎ(ታኳ ቓርዩዎዋ)።
ባህልኻን ላዛኻን ምፉታው ማለት ናይካልኦት ምፅያፍ ማለት ኣይኮነን። ኩሉ ባህሉን ላዛኡን ክዓቢ ስለዝደሊ ብቢከባቢና ባህልናን ላዛናን ተዕቢናዮ ዝጭፍለቕን ዝርሳዕን ባህሊ ይኹን ላዛ ኣይህልወናን። ኣስኮላ ካብ ሃና ፕሮሞሽን (ሃላማጣ) ማሻራዳ ፕሮሞሽን(ማጨው) ውሰዱ። ካልኣት ከተማታት እውን (ኮረም፣ ዓዲሸሆ፣ ዓዲ ጉደም(ወጀራት)... ወዘተ) ብትመሳሳሊ ብባህሊናን ላዛናን ዝዓምበረ ይኹን።
ልቢ ደኣም ግበሩታ ብናማን ልቢ ተሃልዩካትኹም!
©ቓጣን ጓልያቱ


ስነ ስርዓት መርዓ ኣብ ራያና


ዕድመ ንእስነት ትወዲኡ ንዓቀመ ሓዳር ክብፃሕ ከሎ ድሕሪ ሐዚ ካልኣይኺ ወይ ካልአይትኻ ሓዝ/ዚ እናበሉ ወለዲ የጨናንቑኻ ባዕልካእውን ያው ቆፃሪ ከምዝቆፅር ዘሎ ፈሊጥካ ፍርሕ ትብዕ እናላበካ ምርቕፅ ምርቕፅ ተብሎ ዝነበርካ ሓዳር ፅቡቕ ይኹን ክምንጀጆ ጉጁለ ኢልካሰ ትጅምር።
ከም ቀደም ቀደም ወለዲ ኣብ ዕደጋእውን፣ ፀበልእውን፣ ኣብ መገሻእውን ብዝኾነ መንገዲ ኢንድሕር ተፋሊጦምን ፍቁራት ኮይኖም ፍቕሮም ንምርጓድ ክደልዩ ከለው ወደይ ንጓልኩም ወይ ጓለይ ንወድኹም ተባሃሂሎም ቃል ይተኣታተው። ድሕሪ ዝተወሰነ ምብፃሕ ዕብይ ምስበልካ ስለ ዘተወሃሀብካ ማዕልቲ መርዓ ይቑረፅ ስነ ስርዓቱ ይካየድ።
ካብወለዲ ናብ ወላዲ ምኽሪ ድማ ብፍላይ ወዲ ኣብ ኣሸንዳ፣ ኣብ መርዓ፣ ኣብ ዝኾነ ቦታ፣ ኣብ ጎረባይ ወይ ብዝኾነ ኣጋጣሚ ዋላ ኣብ ዕዳጋ ዝርአያ ቆልዓ ንወለዱ ከይዱ ጓላቦይ መንደኾን እንድሕር ዘየመርዐኩምኒ ሞይተ ይርከብ ኣለኹ ይብል። ሕውነት ይፃረ፣ዘርኦም ይፃረ ቀፂሉ ልማኖ ይጅመር ከም ናይኣቦኡ። ዓዲ ጓልእውን ክልተ ወሰን ርእዮም ዘርኦም፣ ውስብቲ፣ ብደምቢ ተፈታቲሾም ክምከር ቀፂሉ ካሊእ ማዕልቲ ይምለሱ ከዓ ድሕሪ ብዙሕ ናይወለደቲ ልመና ሂብናኩም ኣለና ይበሃል መርዓ ይካየድ። 
ኣብ ልማኖ ምሃብን ዘይምሃብን ኣሎ እዩ ። ዘይወሃበሉ ምኽንያት ብዙሕ ምኽንያት ኣሎ ብፍላይ ናይቲ ወዲ ስራሕ ጓልና ብምንታይ ካሕድራ እዩ ዝብልን ናይቲ ወዲ ውሽጣዊ ባህርን ናቶም ቆሎዑ ናይ ውስብቲ ነገር ምሰ ኣፃረኻ ማለት እዩ ።
መርዓ ይግበር፡፡
ብክልተኡ ዓዲ ተወላዲ፣ ፈታዊ፣ ኩሉ ይዕደም ከም ሃፍተ ገነትካ ቀፂሉ ስነ ስርዓት ይካየድ።
ስነ ስርዓት መርዓ .....
መጀመርያ ካብ እንዳ ወዲ ቕድሚ ወራዲ መርዓ ካብ እንዳ ዓርኪ ዝመፅእ ቦሶ ብስሑም ቦሲወካ ናይ እንዳ ዓርኪ እናተብሃለ ይወሃብ ነቲ ወራዲ መርዓ ከፋኑ ዝመፀ ተወላዳይ። ነኽራይ ቕድሚ ምውፋሩ ተወለድቲ ዓበይቲ ይምሩቑ፣ ኣደታት ይምርቓ ድሕሪ ምረቓ ሰብ ተሰናቢቱ ኣዕርክቲ እውን ሁራ፣ኣደታት እውን እንኳዕ ብርሃን ረአናየ እናተብሃለ ተላህዩ ዘይፈልጥን ደሪፉ ዘይፈልጥይ እውን ብርሃን ስለ ዝኾነ ሹሽ ይብል ይደርፍ ነኽራይ ምስ ቀሺ፣ ሽማግለ፣ ኣዕርኽቲ ብፈረስ ተዓጂው ይኸድ ብናያ ቀደም ማለተይ እዩ ሎሚ ኳ ማኪናባ ግዛዕባ እዩ ዝበሃል ዘሎ ዋ። ዝክደንዎ ክዳንእውን ቦፌ ብቦፌ ኮይኑ ብደምቢ ተምኪሕኻ ዝእለም እዩ ነይሩ።
ወራዲ መርዓ ድሕሪ ሸውዓተ እዩ ዝወፍር ኣብ መብዛሕቱኡ ከባቢ ዓዲና። ወራዲ መርዓ እንዳ ጓል ምስ በፅሐ ቅድም ኢሎም ናብ እንዳ ጓል ዝኸዱ ኣዕርክቲ ሹልኽ ሹልኽ ኢሎም ጥሩምባ ጡጥ ጡጥ ይብሉ ናብዳስ ኣቲዎም ኣቲና ኣለና ንምባል። 
እንዳ ጓል እውን ኸበሮ ይተሓዝ ዲም ዲም ዲም ይብል። እንኳዕ ብርሃን ረአናየ ብርሃን ንዓይኒ ይበሃል። ቀሺን ዓበይቲ ዓዲን ምስመረሑዎ ነኽራይ እውን ብኣዕርኽቱ ተዓጂቡ ሁራ እናበሉ ሒዘሞ ክኣትዩ ከለው ናብዳስ እንዳ ጓል እውን ኩሒልየ ሰለል በል ኣምበላይ ወለል በል ኢለን ነቲ ነኽራይ ዘየላሀይኦ ናብዳስ ኣየእትወኦን። ፅዩቓት ኣዕርኽቲ እውን ጥሕስ ኣቢሎምወን ንምእታው ይምኩሩ ግን ሓፈት ኣየብለኦምን ብዋዛ ዘየላሀካ ኣይስደድን።ነኽራይ ፋዕነን ኢሉ ወይከዓ ኹርዕ ኢሉ ዙውር ዝዉር ኢሉ ምስ ተልሀየ ናብ ዝተዳለወሎም ዳስ ይኣትዩ ነኽራይን ተወለድትን ቦታ ቦታኦም ይትሕዙ።
ቀሽን ዓበይቲ ተወለድትን ሰዋ ይቕደሐሎም ይሰትዩ። ብዚ ጎና ጎኒ ኣዕርኽቲ መርዓት ኣበይ ከምዝተሓብአት የፃርዩ ቀሊል መንገዲ ኮረመለ ንቆሎዑ ሂብካ መርዓት እንዳ መን እያ ዘላቶ ተብልካ ቆድድድድ... እናበሉ ኣብ ዘላቶ የርእዩኻ ቀፂሉ ምህላዋ ምስ ኣረጋገፁ ሽልማት ኣምፁኡ ይበሃሉ መዓንጣኻ ወፂእኻ ዝዓደግካዮ ሽልማት ይመፅእ ቀፂሉ ቆፀራ ይካየድ እዚ እዚ... ጎዲሉ ይበሃል ዝጎደሎ ድማ ዋሕስ ገይርካ ትኸድ (ካሊእ ማዕልቲ ካማልእ እየ ንምባል እዩ)። ኣብ መርዓ ብዙሕ ቅንጣምንጢ ስለ ዘለው ኩሉ ኣኪብካ ሒዝካ ምኻድ የመና ከቢድ እዩ ቀፂሉ ከዓ ስለ እተውጅብር ዝትገብሮ እዩ ዝጠፍአካ።
ሽልማት ምስረአያ ናብዳስ ሽልማቱ ሕዝካዮ ተዘር ንኩሉ ተወላዲ እናዘርካ ተርእዮ ቀፂሉ ደስ ይብሎም ሽልማት ኣይተረፈን ይበሃል። ኣየ እዝኒ.....
ድሕሪዚ ነኽራይ ሒዝካዮ ትኸድ ናብ መርዓት ከይዱ ግልፅ ኣቢሉ ፋቕዕ ቃጣዕ ክተብሎ ኢላ ዝነበረት ጉምብሕ ኢሉ ይስዕማ ፎቶ ይለዓሉ ሁራ እናበልካ ብኣዕርክቲ መርዓዊን መርዓትን ተዓጂቦም ናብዳስ ይኸዱ።
ድሕሪዚ ዓበይቲ ዓዲ እንዳ ወዲን ዓዲ ጓልን ብሓደ ኮይኖም እንዳ ወዲ ኣረቂታት፣ መዓር ዋሕስ መቑፀሪ ቅርሺ ሒዞም ኣብ ንምምኽኻር ዝተዳለወ ገዛ ይኸዱ። እንዳ ወዲ ሒዞሞ ዝመፅኡ የረክቡ። እንዳ ጓል ይርከቡ። ካብቲ ዝሃብዎም ቅርሺ 50? ቅርሺ ቆሪፆም ዝተረፈ ይምልሱ። እንዳ ጓል ድማ ስብሕቲ ተዳሊው ይፀንሕ እኽለማይ ይቕረብ ኩሉ ይበልዕ ጉማድ ሰጋ ይመፅእ እኽኽ ክሳብ እትብሎ ትበልዕ። ምስበላዕኻ ተመራሪቅካ ናብዳስ ትምለስ። 
ኣብ ዳስ ድማ ነኽራይ ምስ ምርዓት ቃልኪዳን ብቀሺ ይኣስሩ። ድሕሪ ቃል ኪዳን ምእሳር ነኽራይ ብሓንቲ ሓፍታ ካብ #ሐማ(ናመጀመርያ ቦኽሪ ዓይነ ስና) ስብኣያ ካሊእ ዘይትፈልጥ ሰበይቲ ይቃመስ። ሐማ ስብኣያ ጥራሕ ዝትፈልጥ ዝበሃለሉ ባህሊ እታ ምርዓትእውን ከምኣ ምእንቲ ኣብ ሓዳራ ጥንክርቲ ክትኾን ብዝብል እዩ ። ነኽራይን ምርዓትን ደርሆ ምስ 12 ብልዕታ ምስ ኣረከብኦም ይቃመሱ ዝተረፈ ኣዕርክቲ ይበልዑ፣ ይጎራረሱ።
ድሕሪዚ ዋሕስ ምቑፃር ይጅመር።
ካብ እንዳ ወዲ ክልተ ካብ እንዳ ጓል ክልተ።
እንዳ ጓል ንእንዳ ወዲ ጓልና ከየፀገምኩምን ከይበደልኩምን ነንብራ ኢና ወዲና ሓመቐት፣ ትበላሸየት ኢሉ ከም ዘይከድዓ ዋሕስ ይኹንኩም ዶ? 
ዋሕስ ይኹነና። 
ሰቲ ይትሓዝኩም ዶ? ይትሓዘና።
መሕደሪ ጓልና ይበሃል ብምንታይ ከም ዘሕድራ ብደሞዝዶ ብካሊእ ይፀዉዩ።
እንዳ ጓል ድማ ንእንዳ ወዲ ብተመሳሳሊ ዋሕስ ይኾኑ። ሽልማት ንተወለድቲ የቕርቡ ዝተፈላለዩ ክዳን ቦፌታት ማለት እዩ ። መንዳእቲ ንወዲና መሕደሪ ክንነዚ ሂብናዮ ይበሃል ዕልልል ይበሃል።
ፕሮግራም ይጠናቐቕ መርዓት ሒዝካ ይኽየድ። በየ መንገዱ ሓላፊ መንገዲ ይኽትረካ (ኣየሕልፍን ይብለካ) ፈረስካ ሒዙ ሕምበሻ ወይከዓ ከረመለ ሃቡና እናበሉ። ኣይህብን ኣይበሃልን ካብ ዝውዳእ ንዝጠየቐካ ኩሉ ትህቦ እሞ ዓደኻ ትኣቲ መርዓትካ ሒዝኻ። 
ከዓ እንኳዕ ብርሃን ረአናየ ይበሃል። ቕድሚ ገዛ ምእታዎም መሳገሪ ምንቀኛ/ናሓማዪ ይሕረደሎም ሰለስተሻብ ይሻገሩ ቀፂሉ ኣዕርክቲ ቀላሊጦም ይሓርዱዋ ብሞቅሎ ሓፂን ጠባቢሶም ንመረዑን ኣዕርኽቲን ቀፂሉ እውን ኣብቲ ምጥባስ ሃተውተው ዝበሉን ሓዊስካ ትቋደስ። ለይቲ ሙሉእ ኣብ ዳስ ውሽጥኻን ውቃበኻን ብደርፊን ከበሮን እናጠበርካ ትሓድር። ስዋ ክስተ ብነጋኡ ናይ ወዲ መርዓ ይኾን።
ድሕሪዚ መርዓት ምስ ነኽራይ ሃሰስ ከይበላ ትሓድር፡፡ ኣየኽእልን ከይብሎ ኣዕርኽቲ መርዓዊን መርዓትን ምስኣቶም ጥቃ ንጥቃ ይድቅሱ።
ኣብ ሰልሳይ ማዕልቲ ብርሃን ሒዝካ ሕጋ እንድሕር ተረኺቡ ማለተ እዩ ናብ እንዳ ጓል ሰላሕ ኢልካ ብንጉሆ ሰብ ከይተልዓለ ክልተ ኣዕርኽቲ ይኸዱ እሞ ከይትርአኻ ወይካዓ ጎይኻ ናብውሽጢ ገዛ ወይከዓ ኣብ ግድግዳ ዓዲ ትስቀሎ እሞ ዕልልልልልል ትብል ተሸኒፈን ማለት እዩ ። ጎራሓት ግን ገና ብንጉሆኡ ትልዒለን ታኒካ ሙሉእ ሓተላ ሒዘን ከይትኣቱ በቲ ነኳል በሪ ይሕልዋኻ። ከይኣተኻ ብሓተላ እንተፀይቐናኻ ግን ብርሃን ይሃሉ ኣይሃሉ ትሸኒፍካ ማለት እዩ ። እንድሕር ኣሸንፍኻ ግን ቅርሺ ይህባኻ እሞ ሒዝኻ ፋዕነን እናበካ (ስለ ዘሸነፍካ) ናብ ገዛኻ ትኸድ ዓዲ ከም ዘሸንፍካ ተብስር።
እንኳዕ ብርሃን ረአናየ ማለት ሓደ ነቲ መርዓኡ ባዕሉ ከም ብርሃን ወይከዓ ደስታ እዩ ዝቑፀር እሞ እንኳዕ ብርሃን ረአናየ ይበሃል። ካልኣይ ብርሃን ድማ ሕጋ ተዓቂቡ ተገንዩ ካልኣይ ብርሃን ስለ ዝኾነ ናይሰልሳይ ማዕልቲ ብርሃን እሱ እዩ ። ዕልልልል ብርሃን ርኣና ይበሃል ካብቲ ናይ ብርሃን ደም ሒዝካ ስለ ዝክየድ።
ኣብ ሰልሳይ መዓልቲ መልሲ ናብ እንዳ ጓል ትኸድ ከም ሎሚ ሎሚኳ የለንዋ ከም ቀደም ቀደም ግን ጫጉላ ነይሩ ነብስኻ መልሲካ ፆጉርኻ ቀቲልኻ ትምለስ። 
ሐዚ ግን ምስቲ ግዜ ብሕትልናን ቅጥነት ግዜን ብዙሕ ድሕሪ ሰልሳይ ማዕልቲ ምቕናይ የለን። ድሕሪዚ ጉጂ ምውፃእ ኣሎ። ጉጂ ትወፅ ከለኻ ብፍላይ ንምርዓት በተሰብ ክንዲ ዘለዎን ጉዕዞ ገዛ በቢ ዓይነቱ ይህባኻ ጉጅኻ ትወፅእ ቀፂሉ ድኣ ምስ ጉጅኻ ምእራግ እዩ እምበር። 
ኒቲ ስነ ስርዓት መርዓ ዓዲና ምሒር እየ ዝፎትዎ ነገር ግን ብዘይ ኣግባብ ዝወፅለው ወጭታት ብመጠኑ ተዝኾን ግን ኣይምነይን ነይሩዋ መን እሞ ሰማዒ ኩሉ ዋይ መርዓ ጓለይ ወርዓ ወደይኮ እዩ እናበለ መዓንጣኡ ካብ ዝወፅእ ጥፍኣት የጥፍእ ዘለዎኦ ኩሉ ንግፍግፍ ኣቢሉ ዕርፍ ቀፂሉ ዎእ እንዳ ክስቶ ዝነበርካ መርዓ የዒስ እናተብሃለሉ ከብዱ እናሓኾኸ ብዝና ይነበር። ባህልና ንሓልዎ ወፃኢና ግን መጠን ይሃልዎ፡፡
ብዙሕ ዝረሳዕኩዎ ክህሉ እዩ ግን ክንዲ መዘኻኸሪ እዩ ባህልና ከይርሳዕ ጎተትዋ፡፡
ናይቲ መርዓ ስነ ስርዓት ዝገልፁ ፎቶታት ካብ ፌስቡክን መሓዙተይን ዝተቀራረመ እዩ ። ንኩሎም ሰብ ፎቶ ባህሊና ከምዚ ክፋለጥ ንምግባር ብፎቶ ቀሪፆም ናብ ማሕበረሰብ ገፅ መፅሓፍ ዝዝርግሕለውዎ ክብረት ይሃበለይ። ባህልና ክዓቢ እንተደሊና ኩልና ብዓቕምና ኣብ ምፍላጥ ይኹን ብዝተፈላለዩ መልክዕ ኣብ ምስናድ ንሳተፍ።
©ቓጣን ጓልያቱ