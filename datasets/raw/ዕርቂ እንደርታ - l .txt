ባህላዊ ስነ-ስርዓት ዕርቂ እንደርታ
[1]ብ መለስ ሰለሞን መሓሪ






































መጋቢት 2012 ዓ.ም.  መቐለ፣ ትግራይ


1. መእተዊ 
1.1 ድሕረ ባይታ መፅናዕቲ
ወዲ ሰብ፣ ካብ ፍጥረታት ዓለምና ዅሉ በዓል ብሩህ ኣእምሮ፣ መስተውዓሊ፣ ብልሂ፣ ብምዃኑ ለጋጥምዎ ፀገማት፣ ፈተናታት ከባቢኡ ላብ ረብሕኡ ልምልዋጥ፣ ብዙሓት መፍትሒ ምህዞታት፣ ሜላታት ፈጢሩ፡፡ቕድሚ እቲ ኸዚ በፂሕዎ ለሎ  ኣተሓሳስባ፣ ዕብየትይ ምዕባለይ፥ ኣብ ስርዓት ኣልባ ዘበን፣ ሰብኣዊ ክብርይ ኣተሓሳስባይ ኣብ ለይዓበየሉ ዘበናት ሓሊፎም፡፡ኣብ ህንዲ-ኣፍ ምትሕብባር፣ ምትሕግጋዝ፣ ምትሕስሳብ፣ ፍቕርይ ሰላምይ ዕርቅይ ምፍጣር፣ ኹሉ ልኣየ፣ ኹሉ በባየይኹን፣በይነይ ክነብር፣ በይነይ  ጅግና፣ ኣነ ልበልኹዎ ተለይዀይኑ፣ ኣነ ፍሉይ ሰብ እየ ብልብሉ መግለፂ ድሕረት ምኽንያታት ላብ ለየድሊ ጐንፂ፣ ንሕንሕ ብምእታው፣ ልሊባዕሉ ብምጥቕቓዕ፣ ልደልዮ ነገር ብጉልበት፣ተፅእኖ ብምፍጣር ኣብ ልዕሊ ሃምኡ ደቂ ሰብ ፍጡራት ኪሳራታት ንብረት ኰነ  ህይወት  በፂሖም፡፡
ድልየት ወድሰብ ወሰን ስለለይብሉ፥ ብስስዐ፣ ግዝኣት ብምስፍሕፋሕ፣ ልዕልነት ሓይሊ ሚዛን  ልምሕላው፣ ካብ ውልቀ ሰባት ሓሊፉ፥ ሃገር ምስ ሃገር፥ ወገን ብምፍላይ (ብመዝረ) ብዙሕ ህይወት ልሓለፈሉ ታሪክ 1ይን 2ይን  ኵናት ዓለም  ይጥቀስ፡፡
ህዝብታት ዓለም ልሓለፉዎ ታሪክ ጐንፅታት ሕድሕድ፥   ኣብ ኣህጉርና፣ ኣብ ሃገርና ኢትዮጵያ ኰነ ኣብ ትግራይ  ብዓሌት፣ ብዘርኢ፣ ብከባቢ፣ ብብሄር፣  ሓው ምስ ሓው ባእሲ፣ ብነብሲ ምድልላይ፣  ኣተሓሳስባ ድሕረት ጐዳእቲ ባህላዊ ፍፃመታት ካብ ልበሃሉ ሰብ ልሰብ ብምስዓሩ፣ ብምጕድኡ ወይ ብምቕታሉ፣ መላሲ ደም፣ ፈዳይ ሕነ ላተብሃለ ሃም ፍሉይ መለክዒ  ጅግንነት ተገይሩ ላተቘፀረሉ ልነበረ ዘበናት፥ ተዘክሮ ቀረባ እዋን እዩ፡፡
ድሕሪ ነዊሕ ዘበናት ድሕረት፥ ሰብ ንሰብ ብምቕታሉ፣ ብምብዳሉ ልውደሰሉ፣ ልሽለመሉ ወይ ሃም ጅግና ልቝፀረሉ ግዜ  ሓሊፉ፡፡  ወዲ ሰብ ለውጢ ኣተሓሳስባ፣  ባህሪ ፣ ኣዚሩ ምሕሳብ፣  መነባብሮ፣ ሰብአዊ ክብሪ ላፈለጠ፣ ላተረደኦ ምስ መፀ፥ ካብ ስርዓት ኣልቦነት፣ ካብ ህልኽይ ልሊባዕሉ ህልቂትይ ብምውፃእ፥ ብዙሓት ባህላዊ ስርዓተ ክብርታት ፈጢሩ ክትግብር ጀሚሩ፡፡ ሓደጋታት ተፈጥሮ ኰነ  ሰብ ሰራሕ ልምክልኻል ኰነ ልምስዓር ተተሓባቢሮም፣ ተተሰማሚዖም፣ ተተፋቒሮም፣ ሰበሶም (ኣብ ሞንጊኦም) ሰላም ተሃልዩ ጥራሕ ምዃኑ ፈሊጦም፣ብተግባር ክርድኡ ጀሚሮም፡፡
ደቂ ሰብ፥ ብኽልተ ምኽንያታት ስርዓት፣ ሕጊ ክፈጥሩ፣ ክምህዙ ኽኢሎም እዮም፡፡ እቲ ቀዳማይ፥ ሃይማኖታዊ እምነት እዩ፤ ትካላት እምነት፥ ኣመንትይ ተኸተልትይ ልምርሕሉ ስርዓት፣ ትእዛዝ፤ ብትምህርቲ ስብከት ኣተሓሳስባ ወዲ ሰብ፣ ስነምግባር ክህልዎ ኣብ ምግባር ዓብይ ተራ ነይሩወን፡፡ እቲ ኻልኣይ፥ ስልጣን እዩ፤ ሰበ ስልጣን፣ ነገስታት ስልጣኖም ከይፈርስ፣ ህዝቢ ልምምሕዳር ሕጊ፣ ስርዓት ምሕደራ ስለለድልዮም፥ ኣብ ኣተሓሳስባ ወዲ ሰብ ርኡይ ለውጢ ክመፁ ኽኢሎም እዮም፡፡
በዚ መሰረት፥ ካብ ቕድሚ ልደተ ክርስቶስ ኣትሒዙ፥ ህዝቢ ብሕጊ ኦሪት፤ ድሕሪ ልደተ ክርስቶስ፥ ብሕጊ ሃዲስ ኪዳን፥ ብፅሑፍይ ብሕገ ልቦናይ (ብቃል) ይዳነ፣ ይመሓደር ነይሩ፡፡ ኣብ ሕጊ ኦሪት፥ ሰብ ልቐተለ ክቕተል፣ ዓይኒ ለጥፈአ ዓይኑ ክጠፍእ ውሳነ ፍርዲ ይወሃብ ነይሩ፡፡
ድሕሪ ልደተ ክርስቶስ፥ ልፀንሐ ሕጊ ተከሊሱ፥ ብሕጊ ሃዲስ ኪዳን ተለዊጡ፡፡ ሰብ ተጋግዩ ኢልኻ ኣይትጋገ፣ ሓዊ ዀይኑ እንትመፀካ ማይ ዀይንኻ ፅንሐዮ፤ ብጕራኻ ተፀፉዑካ ክደግመካ ምዝጋኻ ሃቦ፣ ብልብል ትእዛዝ፥ ኣብ ልዕሊ ሰባት ከይጨኻኸኑ ተሰቢኹ፣ ልዘበናት ኣስተምህሮ ላተውሃበ መፂኡ፡፡ 
ብመሰረት እዚ፥ ኣብያተ እምነት፣ ባህላዊ ሓድግታት፣ መሰረት ስርዓት  ዅሎም ዘመናዊ ሕጊ፣ ምህዞታት ዓለምና እዮም፡፡ ኣብ ሃይማኖታዊ መፃሕፍቲ፥ መፅሓፍ ቅዱስን ቅዱስ ቁርኣንን ደቂ ሰባት በቢእምነቶም ብሕጊ፣ ብስነ-ምግባር፣ ብስርዓት ይምርሑ፡፡ ድሕሪ ነዊሕ ግዜ፥ ሰብ እንተጥፍእ ልግሰፀሉ ዘመናዊ ሕጊ፥ ኣብ ሕገ መንግስቲ ብልሰፈረ፥ ብሕጊ ፍትሃብሄር፣ ወንጀል መቕፅዒ ሕጊ ተደንጊጉ ኣብ ተግባር ውዒሉ፡፡ 
ዅሎም ቤተ-እምነታት፥  ወትሩ ስለ ዕርቀ ሰላም፣ ቕንዕና፣ ፅቡቕ ስነ ምግባር፣ ምድግጋፍ፣ ሓድነት፣ ምሕረት (ይቕረ በሃላይነት)፣ ክብሪ ወዲ ሰብ፣ ሓቂ ፅዋ፣ ሰብኣዊ ርህሩህነት፣ ፍቕርይ ምትሕስሳብይ፣ ኣፀያፊነት ሓሶት፣ ኣፀያፊነት ክሕደት፣ ኣፀያፊነት ዅሉ ዓይነት በደልይ ክፍኣትይ ለምህሩን ልሰብኹን ብምዃኖም፥ ሰብ ኣብ ልዕሊ ሰብ ከይጭክን፣ ኽፋእ ከይሓስብይ ከይፍፅምይ፣ ፈሪሃ እግዚኣብሄር ክህልዎ ተፅዕኖ ፈጢሩ ፡፡
ቕድሚ እዚ ኹሉ ዘመናዊ ሕጊ ምፍጣሩ ግና፥ ሰብ ብሕገ ልቦና (ብቃል እምነት) ብባህላዊ መንገዲ ሃም ሓደ ትካል ፍትሒ ዀይኑ  ልምድናይ የገልግል ነይሩ፡፡ ወድ ሰብ በደል፣ ጕድኣት እንትበፅሖ፣ ጐንፂ እተጋጥሞ ልዳነየሉ፣ ፍትሒ ለግንየሉ፣ ሰላም ልነግሰሉ ስርዓት  ለትሕዘሉ ጥበብ ፈጢሩ፡፡ 
ኣበው ሃም ልብልዎ፥ “ድሕሪ ነዊሕ ዘበናት፥ ወዲ ሰብ ለልባዕሉ ብምንሕናሕ፣ ብጕልበት ኣብ ሰባት ጥቕዓት ምፍፃም፣ ምብዳል ዋላ ሓንቲ ተጠቃሚ ልኾን ኣካል ሃምለየለ ተረዲኡ፣ እዃ ደኣስ፣ ሕድሕዱ ምጥቕቓዕ እንተቐፂሉ፥ ልተረጋግዐ ሂወት ምምራሕ ፍፁም ለይከኣል ምዃኑ ፈሊጡ፣ ሰባት ብፍላጥ ኰነ ብገርሂ ኣብ ልዕሊ ወገኖም ጥፍኣት፣ ስሕተት እንትፍፅሙ፥ ላብ ልገደደ ሓደጋ ላሰፍሐ ከይኸድ ብሰላማዊ መንገዲ ልተኣራረሙሉ፣ በዳሊ ምስ ተበዳሊ ብምቕርራብ፥ ይትረፍ ይትረፍ ተበሃሂሎም፥ ብይቅርታ ሰላም ልፈጥሩሉ ስርዓት ክፈጥሩ ኽኢሎም”  ይብሉ፡፡
“መልዐሊ መጋጨዪ ምኽንያት ክህሉ ስለልኽእል፥ ሰባት ልምንታይ ተጋገዩ፣ ልምታይ ሰሓቱ፣ ልምንታይ ይጋጨዩ ኣይበሃልይ፡፡ ፡፡ ሽኳን ሰብ ተናጋሪ፣ ተንቀሳቃሲ፣ መጋጨይ ተግንዩስ እምኒ ምስ እምኒኳ ይጋጨ ” ይብሉ፡፡ እንተኾነ ግና፥ ብገንኡ ተለይተኣሪሙ፥ ሓደ ሻዕ ልተፈጠረ ስሕተት፥ ኣይምለስይ፡፡ ብዙሕ ሰብ ስለ ልማላላእ ምእራም፣ ይቕረ ምባል፣ ምሕረት ምግባር እዩ “ሽኳንዶ ወዲ ሰብ ኣምላኽ’ኳ ይቕረ ይብል” ስለ ልበሃል “ሰባት ካብ ምቅይያም፣ ምጥቕቓዕ ወፂኦም ሰላማዊ ህይወት ልምምራሕ፤ ካብ ፍርሕይ ንሕንሕይ ነፃ ልምዃን፥ በዳሊ ምስ ተበዳሊ ብሓደ ቐሪቦም ብሽማግለታት፣ ብዓበይቲ ዓዲ፣ ብመራሕቲ ሃይማኖት ልፍፀም፥ ባህላዊ ስነ ስርዓት ዕርቂ ልኽፍጠር ምክንያት ዀይኑ” ይብሉ፡፡
ባህላዊ ስነስርዓት ዕርቂ፥ ኣብ ሞንጎ ሰባት ልልፍጠሩ ልተፈላለዩ ጐንፅታት፣ ኣፈላላያት፣ ላብ ሓደ ብምምፃእ፣ ላብቲ ቕድሚ ጐንፂ ልነበሩሉ ሰላምይ ስምምዕይ ብምፍጣር ልብዙሕ ዘበናት ኣብ ማሕበረሰብ ላገልገለ መፂኡ፡፡ ብምዃኑ፥ ኣብ ትግራይ ካብ ልግነዩ ባህላዊ ስነስርዓት ዕርቂ ኣልዒለ፥ ኣብ  እንደርታ ኰነ ኣብ መላእ ትግራይ፥ ስነስርዓት ዕርቂ እንደርታ ተባሂሉ ልፍለጥ፥ ዝርዝር ስነስርዓቱ፣ ሃመይን ብምንታይን ይትግበር? ጥቕምታቱ ኸ እንታይ እዮም? ልብሉ ሓተታ ኣድላዪን፣ ወሳኒን ብምዃኑ፥ ብሰፊሑ ልምብራህን ልምስናድን እዚ ምርምር ቀሪቡ።
1. 2 ሓተታ ፀገም ምርምር
ባህላዊ ስነስርዓት ዕርቂ፥ ኣብ ዓለም፣ ኣብ ሃገርና ኰነ ኣብ ትግራይ፣ በቢ ከባቢኡ፥ ኣብ ኸይዲ ኣፈፃፅምኡ፣ ስፍሓቱ፣ ዕምቈቱ፣ ትሕዝትኡ ይፈላለ እምበይ፥ ልተመሳሳሊ ዕላማ፣ መሳርሒ ሰላም፣ ፍትሒ  ዀይኑ ልዘበናት እላገልገለ ፀኒሑ፡፡ ክሻዕ ኸዚ’ውን ኣብ ጥቕሚ ለሎ ባህላዊ ስርዓት ማሕበረሰብና እዩ፡፡ኣብ ሓደ ከባቢ ማሕበረሰብ ልፍጠር ወይ ልትግበር ጥንታዊ ስርዓት፥ ብቀጥታ ኰነ ብተዘዋዋሪ ናይቲ ማሕበረሰብ ደረጃ ስልጣነ፣ ኣተሓሳስባ፣ ብልሓትይ ንቕሓትይ የረድእ፡፡ እዚ ማሕበራዊ ስርዓት ኣብ ሓፂር ግዜ ልፍጠር ለይኾነስ  ውፅኢት ውህሉል ስርዓተ ክብርታት ብዙሕ ዘበን  እዩ፡፡
ኣብ ሞንጎ ሰባት ልፍጠር ጐንፂ፥ ልፀነሐ፣ ለሎይ ልቕፅልይ ባህሪ ደቂ ሰባት ምዃኑ ልፍለጥ ሓቂ እዩ፡፡ ዕርቂ እንደርታ፥ ዘመናዊ ስርዓት ኣብ ለይነበረሉ ሰዓት፥ ብዙሓት ጐንፅታት ብምእላይ ሓደ ኣካል ፍትሒ  ዀይኑ ላገልገለ ልመፀ ባህላዊ ስርዓት እዩ፡፡ ብምዃኑ  ድሕንነት፣ ሰላም፣ ሓድነት ከባቢ ኣብ ምሕላው ዓብይ ብፅሒት እኒሀዎ፡፡ 
እዚ ጥንታዊ ስነስርዓት ዕርቂ፥ ካብ ስርዓት ዳግማዊ ሃፀይ ምኒሊክ ጀሚሩ ክሻዕ ኸዚ፥ ብውሱን መልክዑ ላተዳኸመ፣ ባህላዊ ትሕዝትኡ ላነከየ መፂኡ ፡፡ ስለዚ እቶም ዋና ዋና ምኽንያታት ብምፍላጥ፤ እዚ ጥንታዊ ባህላዊ ስነ ስርዓት ዕርቂ፣ ባህላዊ ትሕዝትኡ ተይለቐቐ ልክቕፅል ምግባር ልማሕበረሰብ፣ ልውልቀ ሰባት፣ ልመንግስቲ (ዘመናዊ ሕጊ) ሓጋዚ ብምዃኑ ልክዕቀብ ዕንቅፋታቱ፣ ክፍተታቱ ተነቒሶም ተነፂሮም ልክወፁ ልምግባርይ ቕልጡፍ ፍታሕ ልምሃብይ ብጥልቀት ምትንታን የድሊ፡፡
ዕርቂ፥ ኣብ ሞንጎ ኽልተ ሰባት፣ ጉጅለ ፣ ዓሌት ወይ ብሄር ልፍጠር፥ ልዀነ ዓይነት ጐንፂ፣ ኣሉታዊ ለይምስምማዕ ወይ በደል፣ ጥቕዓት፣ ጕድኣት እንትበፅሕ ላብቲ ልነበሮ ሰላም፣ ፍቕርይ ምትሕግጋዝይ ልምምላስ ልግበር ባህላዊ መንገዲ መሰማምዒ፥ ምሕረትይ ይቕረ በሃላይነትይ ካብ ዀነ፥ ብቲ ልህቦ ግልጋሎት  ልክዕ ግና ብኣግባቡ ክተሓዝ፣ ክስነድ ለይምግባሩ ዓብይ ክፍተት እዩ፡፡ እዚ ባህላዊ ስርዓት፥ ዓብይ ፀጋ ሓደ ከባቢ ኰይኑ፥  ብቐፃልነት ናብ ወለዶታት ክሓልፍ፣ ክሸጋገር፣ ክስነድ ኣይረአይ፡፡ ስለልኾነ ድሕሪ ግዜ ባህላዊ ትሕዝትኡ ላነከየ፤ ኢሉለ ጠቕሊሉ ከይርሳዕ፥ ሙሉእ ስርዓቱ ክተሓዝ ክስነድ፣ ልትውልዲ ክሓልፍ ብሳይንሳዊ መንገዲ፥ ብምርምር ተፀኒዑ ብስርዓት (ብኣግባቡ) ክተሓዝ ይግባእ፤ ብልብል ተሰኒዱ ተዳልዩ ፡፡
1.3 ሕቶታት ምርምር
* ዕርቂ እንደርታ ብሃመይ መንገዲ እዩ ልትግበር፣ ስነ-ስርዓቱኸ? 
* ዕርቂ እንደርታ መኣዝን ታይ ታይ ፀገማትን እዩ ልፈትሕ?
* ዕርቂ እንደርታ ልህቦም ጥቕምታት ታይ ታይ እዮም?
* ስፍሓት ተጠቃምነት፣ ተደላይነትይ ተፈላጥነትይ ዕርቂ እንደርታ ታይ ይመስል?
* ዕርቂ እንደርታ ክሻዕ ኸዚ ልምንታይ ትኹረት ለይተውሃቦ ፀኒሑ?
ዕርቂ እንደርታ ምስ ዘመናዊ ሕጊ ለለዎ ምትእስሳር ታይ ይመስል? (እዚኣ ትኹን)1.4  ዕላማ ምርምር
እዚ ምርምር ጥቕሉልይ ዝርዝርይ ዕላማታት ለካተተ ዀይኑ እሳቶምለ ሃም ልስዕብ ተገሊፆም እኒሄዉ፡፡
1.4.1 ሓፈሻዊዕላማ
 ቀንዲ ዕላማ እዚ ምርምር፥ ኣተገባብራ፣ተቐባልነት፣ስፍሓትን ተጠቃምነትን  ባህላዊ ስነ-ስርዓት ዕርቂ እንደርታ ፣ ብዝረዝር ዳህሲሱ ትንታነ ምክያድ እዩ   ፡፡
1.4.2 ዝርዝር ዕላማታት 
ዕርቂ እንደርታ ብሃመይ መንገዲ ሃም ልትግበር፣ ኣፈፃፅምኡ ንምብራህ 
ዕርቂ እንደርታ ለለዎ ስርዓት ታይ ሃም ልመስል ንምትንታን
ኣብ እንደርታ፥ መኣዝይ ኣብ ምንታይ ኵነታትይ ዕርቂ ሃም ልካየድ ልምብራህ ዕርቂ እንደርታ ብመንግስታዊ መሓውራት ማለት ብፀጥታ፣ ትካላት ፍትሒ፣ ቢሮ ባህልይ ቱሪዝምይ፣ ዩኒቨርሲቲታት፣ ኮሌጃት  ትካላት ወዘተ  ትኹረት ለይተውሃበሉ ምኽንያት ልምብራሕ፤ ምስ ዘመናዊ ሕጊ ለለዎ ምትእስሳር ምትንታን 
ዕርቂ እንደርታ፥  ኣብ ሰፊሕ ከባቢ ትግራይ ልምንታይ ተፈላጢ ሃምልዀነ  ልምግላፅ
1.5 ረብሓ ምርምር
እዚ ምርምር ምስ ተዛዘመ፥ ልስዕቡ ረብሓታት ይህልዉዎ ።
ስነ-ስርዓት ባህላዊ ዕርቂ እንደርታ ኣጕሊህካ ብምውፃእ፥ብኣካላት ፍትሒ  (ብመንግስቲ) ኣብ ዘመናዊ ሕጊ ኣትዩ ንከገልግል ልምግባር እዩ፡፡
ንልቕፅሉ ተመራመርቲ፥ ባህሊ፣ ታሪክ ዕርቂ ሃም ዋና መልዐሊ ዀይኑ ንምግልጋልን፣ኣብ ማሕበረሰብ ሃም ትካል መማረፂ  ፍትሒ  ዀይኑ ክቕፅል ልምግባርን ይሕግዝ፡፡ ካብዚ ብተወሳኺ፥ምስ ዘመናዊ ሕጊ ለለዎ ዝምድና ብቐሊሉ ብንፁር ብም’ፍላጥ፣ ፍታሕ ብሂላት ዕርቂ እንደርታ  ልምርዳእ የኽእል፡፡ካልእ፥ ዕርቂ እንደርታ፣ ባህላዊ ትሕዝትኡ ተይለለቐቐ ልክቕፅል፣ ክመሓላለፍ ይሕግዝ፡፡
ዕርቂ እንደርታ ኸዚ ኣብ ምንታይ ዅነታት ሃም ለሎ ልም’ፍላጥን፥ጥቕምታት ዕርቂ እንደርታ ብምርዳእ፥ ብመንግስቲ፣ ምሁራት፣ ዩኒቨርሲቲታት ትዅረት ተዋሂብዎ ብሰፊሑ ልስረሓሉ መንገዲ የመቻችው፡፡
1.6 ደረት ምርምር
እዚ ምርምር፥ ኣብ ትሕቲ ዘፈር ሃገረሰባዊ ልማዳት (ባህላዊ ስርዓት) ካብ ልካተቱ ተግባራት ሓደ  እዩ። እቲ ምርምር ትዅረት ልህቦም ነጥብታት እቶም ዋና ዋና ዕርቂ እንደርታ ብሃመይ መንገዲ ሃም ልትግበር፣ ኣፈፃፅምኡ መብርሂ ልምሃብ፤ ለለዎ ስርዓት እንታይ ሃም ልመስል ልምትንታን፤ ዕርቂ ልካየድ መኣዝይ ታይ እንተጋጥምይ እዩ? ልብል ልምብራህ፤ ብልምልከቶም ኣካላት መንግስቲ ቱኹረት ለተውሃቦ ምኽንያት ልምርዳእ፤ ምስ ዘመናዊ ሕጊ ለለዎ ምትእስሳር ምትንታን፤ ልምንታይ ኣብ ሰፊሕ ከባቢ  ትግራይ ተፈላጢ ዀይኑ? ልብል መብርሂ ልምሃብይ፣ ኣብ ባህላዊ ዕርቂ እንደርታ ስነስርዓት ኣፈፃፅማ ከይዲ ስርዓቱ  ታይ ይመስሉ ኣብ ዝብሉ ዛዕባታት ብዝርዝር የፅንዕ፡፡
ስለዚ፥ኣብዚ ምርምር፥ ስርዓታት ዕርቂ   ኻልኦት ከባቢታት   ምስ ዕርቂ እንደርታ ተተሓሒዙ ሃም መርአያ ልተፈፀሙ ታሪኻት፣ ብንፅፅር ኣይቐርብይ (ኣየካትትይ)፡፡ እዚ ምርምር ልካየደሉ ከባቢ (ቦታ) ኣብ ትግራይ ዀይኑ፥ ካብ ነባር ኣውራጃታት ትግራይ፥ ኣብ ኣውራጃ ዓባይ እንደርታ እዩ፡፡
ኣውራጃ እንደርታ ምሉእ (፸ እንደርታ) ልምርምር ልተመረፀሉ ምኽንያት÷ ኣብዚ ኣውራጃ ለሎ ህዝቢ (ማሕበረሰብ)ካብ ጥንቲ ኣብ ሓደ ምምሕዳር፤ ሓደ ስነ-ልቦና፣ ታሪክ፣ ብማሕበራዊ ስነ ምግባሩ፣ ባህሉ ኰነ ብላዛ ቋንቋ ፍፁም ለይፈላለ (ለይነፃፀል) ሓደ ህዝቢ ብምዃኑ፤ ባህላዊ ስነ-ስርዓት ዕርቂ እንደርታ ስርዓት ፍትሕይ ዳይነትይ  ገይሮም፥ ብሓደ ላተጠቐሙሉ ልመፁ ስርዓት ስለልዀነ እዩ፡፡
1.7 ሜላ ኣፀናንዓ
ኣብ ትሕቲ እዚ÷ ሜላ ኣተኣኻኽባ መረዳእታን ሜላ ኣተናትና ዝተኣከበ መረዳእታን ዝብሉ ንኡሳን ርእስታት ኣለዉ። እሳቶም እውን ሃምዚ ልስዕብ ተገሊፆም እኒሀዉ።
1.7.1 ሜላ ኣተኣኻኽባ መረዳእታ
ልቲ ምርምር ኣድለይቲ ልኾኑ መረዳእታታት ልምእካብ፥ ቀዳማይ ፍልፍል ሓበሬታ ኣብ ተግባር ውዒሉ ። እዚ ማለት፥ ትዕዝብቲ፣ ፈለጥቲ ዕርቂ ቃለ-መሕትት ብምግባርን ኣቦ ገረባት ብኣካል ተወሪዱ ፊት ልፊት ካብ ህዝቢ ልተዋህለለ እዩ። 
1.7.2 ሜላ ኣተናትና መረዳእታ
መረዳእታታት ካብ ልተፈላለዩ ወሃብቲ ሓበሬታይ ትዕዝብትይ ምስ ተኣከቡ፣ ማሕበረ ባህላዊ ትርጕሞም መሰረት ብምግባር፥ ብመልክዕ ገለፃ ክትንተኑ ተገይሩ።


2. ዳህሳስ ተዛመድቲ ፅሑፋት
2.1 ዕርቂ፥ልብል ቃል፥ ኣብ ሞንጎ ግለ ሰባት፣ ጕጅለ ፣ ዓሌት፣ ወይ ብሄር ልፍጠር ልዀነ ዓይነት ጐንፂ፣ ኣሉታዊ ለይምስምማዕ ወይ በደል፣ ጥቕዓት፣ ጕድኣት፣ ላብ ልበኣሰ ከይዓቢ፣ ካብ ስግኣት፣  ነፃ ዀይኑ፥ ሰላማዊ ናብራ ልምንባር፣ ጥቕዓት፣ በደል ልበፅሖም ኣካላት ምስ በደልቲ (በዳሊ) ብምቅርራብ፣ ብምፅራይ፣ ብጥፍኣቱ ልክዕ ክኽሕስ ብምግባር፣ ምሕረት ብምጥያቕ፣ ብልፈፀሞ ጥፍኣት ተናሲሑ (ተፀፂቱ)፣ ’’ኣበስኩ’’ ብምባል ላብቲ ልነበረ ሰላምይ ፍቕርይ ምትሕግጋዝይ ልምምላስ ልግበር ባህላዊ መሰማምዒ፣ ምሕረትይ ይቕረ በሃላይነትይ ጥንታዊ ባህላዊ ስርዓት ማሕበረሰብ እዩ፡፡
2.2 ስምምዕነት፥ ብጎንፂ፣ ብሓሳብ፣ ብእምነት ምጉዳል፣ ውዕሊ ወይ ብኻሊእ ምኽንያት ልፍጠሩ ኣፈላላያት ብባዕልኻ፣ ብሞንጎኛ ወይ ብስሪት ላብ ሓደ ብምምፃእ፣ ብምርድዳእ ብሰላማዊ መንገዲ ብምትእምማን ምስምማዕ ማለት እዩ፡፡
2.3 ሽምግልና፥ ልኾነ ኣፈላላይ፣ ጎንፂ፣ ለመና ሕፀ፣ ለይምስምማዕ፣ ልምርድዳእ ይኹን ልምስምማዕ ብሳልሳይ ወገን ብሞንጎኛ ልፍታሕ እንጥቀመሉ ከይዲ እዩ፡፡
2.4 ሽማግለ፥ ብህዝቢ ልፍለጡ፣ ልእመኑ ዓረቕቲ ዓበይቲ ዓዲ፣ ብተበደልትይ በደልትይ ድሌት ልምረፁ ለባማት፣ ብሞንገሆኛነት፣ ብሳልሳይ ወገን ኾይኖም ልኾነ ይኹን ኣፈላላይ፣ ጎንፂ፣ ለመና ወይ ዕርቂ ሰላም ልፍጣር ልተመረፁ ሰባት እዮም፡፡  
2.5 ዕርያ፥ ኣብ ዕርቂ ብጥፍኣቶም፣ ብስሕተቶም መጠን፣ እምነት፣ ሕብሪ፣ ዕድመ፣ ሃፍቲ፣ ስልጣን፣ ዓሌት (ትውልዲ) ብለይኣፈላላይ ብዕርያ፣ ብቓንጪ፣ ብማዕረ ምርኣይ ማለት እዩ፡፡
2.6 ፍትሒ፥ ሰብ እንትብደል፣ እንትጥቃዕ ብዳልይ ተበዳልይ ብጥፍኣቶም፣ ብስሕተቶም ልክዕ ብለይ ምንም ቅሬታ ተመጣጣኒ ፍትሓዊ ውሳነ ምሃብ ማለት እዩ፡፡
2.7 ኣበስኩ፥ ልተጋገየ፣ ልበደለ ሰብ ወይ ጉጅለ በደሉ ካብ ውሽጡ፣ ብፀፀት ባዕሉ ኣሚኑ ብምቕራብ ልዕርቂ ድልው ምዃን እዩ፡፡   
2.8 ወሰን ተሸጋሪ፥ እቲ ስርዓት ካብ ሓደ ፉሉጥ፣ ውሱን ማሕበረሰብ ወፃኢ፣ ካብ ወሰኑ (ድካ) ወፃኢ ላብ ኻሊእ ብውሱን መልክዑ ብባህሊ ቋንቋ፣ ታሪክ ወይ ብሄር ወይ ብምምሕዳራዊ ወሰን ልፍለ ማሕበረሰብ ተሸጊርኻ (ተጓዒዝኻ) ብምኻድ ልሓሰብኻዮ ምፍፃም እዩ፡፡ 
2.9 ይቕሬታ፥ ቕድሚ ዕርቂ ልተጋገየ፣ ልበደለ ሰብ ወይ ጉጅለ በደሉ ካብ ውሽጡ፣ ብፀፀት ባዕሉ ኣሚኑ ብምቕራብ በዲለ ተጋግየ ብምባል ብሰብ ወይ ብባዕሉ ይቅሬታ ምሕታት እዩ፡፡
2.10 ምሕረት ፥ ለብፅሖ በደል ኣሚኑ በዲሊ፣ ተሰሓሒተ፣ መሓረኒ ተኢሉ ናይ ለብፅሖ ጉድኣት ወይ ጥፍኣት ተመጣጣኒ ውሳነ ካሕሳ ተኪሒሱ በደል ልበፀሖ ኣካል ሓዲገ፣ ይቕር ኢለ፣ ምእንተ ሰብይ እግዚኣብሄርይ ክብል ምሒረ እየ እንተኢሉ ማለት እዩ፡፡ 
2.11 ካሕሳ፥ በዳሊ ሰብ ኣበስኩ ምስበለ፣ ይቕሬታ ብልጠየቐ፣ ኣበ ስነ ስርዓት ዕርቂ ብጥፍኣቱ ልክዕ ልቱ ለጥፈኦ፣ ለብፀሖ ጉድኣት ክትክእ ብልኽእል መልክዕ ልክዓዲ፣ ልክክሕስ ብዓበይቲ ዓዲ ልወሃብ ውሳነ እዩ፡፡




2.12 እንደርታ፥ 
እንደርታ (፸ እንደርታ)፥ ሓደ ጥንታዊ ዓብዪ ግዝኣት፥ ኣካል ሰሜናዊ ክፍሊ ሃገርና ትግራይ ዀይኑ፥ ክትነብረሉ ሞቻ ልዀነ ኣየር ፀባይ ደጉዓ፣ ወይና ደጉዓይ ቖላይ ለለዎ ከባቢ እዩ፡፡ መነባብሮኡ፥ እቲ ህዝቢ  ካብ ጥንቲ ጀሚሩ ኣብ ሕርሻ፣ ንግዲን ምርባሕ እንስሳን  ዝተመስረተ እዩ፡፡
ወሰን ግዝኣት ዓባይ እንደርታ፥ ብቢ ዘበኑ ሓደ ሻዕ ይሰፍሕ፥ ኻሊእ ግዜ ላፀበበ ልመፀእ ዋላ’ኳ ተዀነ፥ እንደርታ ማለት፥ ናይታ ኸዚ ብጣዕሚ ንኡሽተን ካብ 1984 ዓ.ም. ጀሚሩ ወረዳ እንደርታ ተባሂላ ምምሕዳር ቕርፂ ልሓዘት ለይዀነትስ፥ እቲ ዋና ታሪካዊ መልክኣ ምድራዊ ስፍሓት (Geographical) ተባሂሉ ልፍለጥ ግዝኣት፥ ብሰሜን፥ ገርዓልታ፣ ፅራእ፣ ወንበርታ፤ ብምብራቕ፥ ሽኸት፣ ዓሰብዓ (ድድባ ደርገዓጀን፣ ወጀራት)፤ ብደቡብ፥ ኣላጀ ምላሽ፣ ቦራ፣ ስላዋ፤ ብምዕራብ፥ ሳምረ፣ ሳሓርቲ፣ ደጉዓ ተምቤን ኣብ ማእኸል ሕብርቲ ጨለቖት፣መቐለ፣ ሕንጣሎ፣ዙርያ እምባ ኣርዓዶም ለጠቓለለ እዩ፡፡
እንደርታ፥ “እንዳ-ርትዕ” ካብ ልብል ጥሙር ቃል ትግርኛይ ግእዝይ  ልወፀ ዀይኑ ‘’እንዳ’’ ማለት፥ ብቋንቋ ትግርኛ  ናይ እገለ፣ ናሊ እገለ፣ ዓዲ እገለ ልምባል እንጥቀመሉ ጠቋሚ በዓል ዋና ቃል እዩ፣ ‘’ርትዕ’’ ማለት ለለ፥ ብቋንቋ ግእዝ፥ ፍትሒ፣ ሓቂ፣ ለይምውስላት፣ ፅኑዕነት፣ ወዘተ. ማለት እዩ። መሰረተ ቃሉ፥  ረትዐ፣ ረታዒ፣ ኣሸነፈ፣ ሓቂ ፀወየ/ተዛረበ/ ወዘተ. ካብ ልብል ቃል ልመፀ ዀይኑ ረትዐ፥ ሰዓረ፣ ተዓወተ፣ ዳደየ፣ ኣእመነ፣ ማለት እዩ፡፡ ብሓደ ጠሚርኻ እንትረአ፥ እንደርታ (እንዳርትዕ)፥ ትርጉሙ ዓዲ ርትዕይ ፍትሕይ፣ ዓዲ ብልሓትይ ብስለትይ፣ ዓዲ ፍልጠት፣ ዓዲ ዳደ፣ ዓዲ ጀጋኑ፣ ዓዲ ሓቂ፣ ዓዲ እምነትን ፅንዓትን ወዘተ. ማለት እዩ፡፡ እንደርታ (እንዳ ርትዕ)፥ መለለዪ ባህሪ ሓደ ስልጡን ማሕበረሰብ ፣ መፀውዒ ስም፣ መፍለይ ከባቢ እዩ፡፡
ግዝኣት ፸ እንደርታ፥ ምናዳ ድሕሪ ም’ድኻምይ ውድቀትይ ዘበነ ስልጣነ መንግስቲ ኣኽሱም፥ ልዘበናት ጠንካራ፣ ዋና ማእኸል ማሕበረ ኢኮኖሚይ ፖለቲካውይ ዀይኑ ብምቕፃሉ፥ ኣብ ዘበነ መንግስቲ ዛጉዌ ተዀነለ ተመጣጣኒ ሓይሊ ሚዛን ሒዙ ከይተደፈረ፥ ብዙሓት ታሪኻት ቅርስታት ስልጣነ ኣክሱም ብምዕቃብ፥ ካብ ውሉድ ወለዶ ክሓልፍ ብምግባር ዓብይ ዘለኣለማዊ፣ ወርቃዊ ታሪኽ ሰሪሑ ልመፀይ ልፀንሐይ፣ ክሻዕ ደሓር መቐመጢ ዋና ጠቕላሊ ማእኸላይ መንግሰቲ ሃገርና ኢትዮጵያ ዀይኑ ልፀነሐ ግዝኣት ክፋል ሃገርና እዩ፡፡
ኣብ ማእኸላይ ዘበነ ታሪክ ኢትዮጵያ ጥራሕ’ኳ ተርኢና፥ ብሃፀይ ዓምደፅዮን ዘመነ መንግስቲ (1306-36)፥ ኣብ ከባቢ ትግራይ ኣቐዲመን ብስመን ካብ ልፍለጣ እንደርታ፣ ተምቤንይ ሳሓርትይ ምዃነን መፅናዕቲታት ይሕብሩ፡፡ እንደርታ፥ ጥንታዊት ምስ ምዃና ተተሓሒዙ ዓዲ ቅዱሳን፣ ዓዲ ሊቃውንቲ፣ ካብ ጥንቲ ስልጡን ማሕበረሰብ ዘለዋ ምዃና ቀወምቲ ቅርስታት፣ ብዙሓት ስርዓተ ክብርታት፣ ባህልይ ታሪኽይ ሃም መረዳእታ ኰይኖም ይሕብሩ፡፡ ካብቶም ልፍለጡ ብዙሓት ስርዓተ ክብርታት፥ መግለፂ መንነት፣ስልጣነ፣ ዲሞክራሲያዊ ኣተሓሳስባይ ተግባርይ ልዀኑ   ብህዝቢ እንደርታ ብሰፊሑ ልፍለጡ ልምርኣይ፡-


ተቑ
	ስርዓት፣ ብልሓት፣ ጥበብ፣ ባህልይ ታሪክይ
	ልፍለጠሉ ስም
	1
	ባህላዊ ስነ-ስርዓት ዕርቅይ ፍትሕይ 
	ዕርቂ እንደርታ
	2
	ባህላዊ ዲሞክራሲያዊ ውክልና ህዝቢ ስርዓት ምሕደራ 
	፸ እንደርታ (ሰብኣ እንደርታ)
	3
	ስርዓት ንግዲ ጨው ኣርሆ እንደርታ፣ መዐቀኒ ጥንካረ መንእሰይ
	ኣርሆ እንደርታ፤ ረገድ
	4
	ብበዓላ ጋዳ ልውሰን ስርዓት ኣከፋፍላ ግብሪ 
	ግብሪ እንደርታ
	5
	ስርዓት ምሕደራ መሬት እንደርታ
	ጩጉራፍ ጎሰስ
	6
	ተመራፂ፣ተፎታዊ ዓይነት ምግቢ 
	ጎጎ (ሕምባሻ) እንደርታ
	7
	ብድርብ ዋልታ ናይ ምምካት ፍሉይ መለለዩ ብቕዓት
	ሰብ ድርብ ዋልታ  
	8
	ጥንታዊ ብልሓትይ ጥበብይ መግለፂ ሳእኒ እግሪ
	ሳእኒ እንደርታ
	9
	ውሳነኦም ተኸባሪ፣ ተኣማኒ፣ ምኽሮምይ ሓድነቶምይ
	እንደርታ ሓደ ልቦም
	10
	ናይ ምድግጋፍ፣ ምትሕብባር ነባር ባህሊ ስራሕ ገባር እንደርታ
	ልፍንቲ
	11
	ግዜ ለይህብ ስራሕ፣ ሓገዝ ልደሊ ሰብ ተዀይኑ ብነፃ ልሕገዘሉ 
	ኦፎራ
	12
	ስርዓት ማሕበራዊ ውሕስና (ፅጉም፣ ኣካል ግዱስ ልሕግዙሉ)
	በትሪ ጉሳ (ዝርያ) እንደርታ
	13
	ስንቂ ኣርሆታይ፣ ስንቂ በረኻ (ቖላይ) ለይቦላሸ ምቁር ምግቢ
	ብርኩታ እንደርታ
	14
	ጥንታዊ ኣሰራርሓ መንመሪ ሰብ ኣደራሽ ገዛውቲ 
	ሂድሞ (ሀዳሙ) እንደርታ
	15
	መንእሰይ ጥንካረኡ፣ ኣዞ ሞይኡ፣ ስርሑ ልፍተነሉ ባህሊ ሕፀ
	ኣብ ኢድ ምእታው
	16
	 ቝፃር ስራሕ፣ ክፍሊት ሽቃሎ  ውዕል ስምምዕነት
	ውዕል ኣዳባ ሰላማ
	17
	ጥንታዊ ዖናታት፣ሓወልቲታት፣ ቤተ መንግስቲ፣ገዳማት
	ጥንታዊ ሓድግታትእንደርታ
	18
	ዓዲ ሊቃውንቲ፣ ጀጋኑ፣ ዓዲ ነገስታት፣ ዓዲ መሳፍንቲ
	ታሪክ ዓበይቲ እንደርታ
	19
	ተፎታዊ፣ ልዀሉ ቐሊል፣ ምዕቡል ቋንቋይ ላዛይ ትግርኛ 
	ቋንቋይ ላዛይ  እንደርታ 
	20
	ዓዲ ንጉሰ ነገስት፣ ዓዲ ራእሲታትይ ዓዲ በዓ ጋዳታትይ
	ብልሓት፣ ጅግንነት፣ምድረ ነገስት
	

ካብቶም መግለፂ ስልጣነ፥ ዲሞክራሲያዊ ባህላዊ ስርዓት እንደርቶት ሓደ፥ ምሕደራ ፸ እንደርታ (ሰብኣ እንደርታ) እዩ፡፡ ፸ እንደርታ ማለት፥ ካበየ ገረቡ (ከባቢኡ) ብህዝቢ ልምረፁ፣ ፸ (ሰብዓ) ዓበይቲ ዓዲ (ተወከልቲ) ይሕዝ፡፡ ፸ እንደርታ (ሰብኣ እንደርታ) ካብቲ መጠን ቑፅሪ ብላዕሊ፥  ስርዓተ ክብሪ እንደርቶት ፣ መግለፂ ጥንታዊ ታሪካዊ መለለዩ መንነት ዲሞክራሲያዊ ስርዓት እዩ፡፡
፸ እንደርታ ብግዜ ምንዋሕ ምኽንያት፥ ምስ ግዝኣት (ምምሕዳር) ምፅባብይ ምስፋሕይ ለይልወጥ ቀዋሚ መጠን ቑፅሪ (፸)፥ መጠን ቑፅሪ ተወከልቲ፥ እዚ ቝፅሪ ታሪክ ነዊሕ ዘበን ፥ ትርጉም ለለዎ እምበይ ብኣጋጣሚ ወይ ብግምት ልተውሃበ ሃምለይዀነ ክፍለጥ ይግባእ፡፡
እዞም ተወከልቲ፥ ኣብ ዓበይቲ ሃገራዊ ጉዳያት ልሳተፉ፣ ልመኽሩ፣ ልውስኑ ተሰማዕነትይ ተኣማንነትይ ለለዎም፣ ጠቓሚ ምኽሪ ሓሳብ ለቕርቡ፣ ሕጊ፣ ስሪት ለውፅኡ፣ ኣብ ፍትሒ ዕርቀ ሰላም ልሰርሑ፣ ሰብ ብልሓት፣ በሳላት ብምንባሮም፥ ምስ ገዛኢ መደብ (ኣመሓደርቲ) ተሰማሚዖም፥ ኣማኸርቲ ዀይኖም ለገልግሉ እዮም፡፡ እዞም ለባማት፥ ዓበይቲ ዓዲ ብማሕበረሰብ እንደርታ ጥራሕ ለይዀነስ ብመላእ ትግራይ፥ ብበሳል ሓሳቦም፣ ኣንደበቶም፣ ፍትሓውነቶም፥ ተኸበርቲ፣ ተኣመንቲ ብምንባሮም ውሳነኦም፣ ምኽሮም ልምስማዕ ብሃንቀውታ ‘’ዓበይቲ እንደርታ እንታይ በሉ?’’ ላተብሃሉ ይፍለጡ ነይሮም፡፡
እንደርታ ትትበሃል፥ ኣብ ብዙሕ ትግራዋይ ብሰፊሑ ልፍለጥ ዓዲ ፍትሒ፣ ርትዒ፣ ቕንዕና፣ በልሓትይ ፍልጠትይ ምዃኑ እዩ፡፡ እንደርቶት፥ ወነንቲ ብዙሕ ስርዓተ ክብሪ ብምዃኖም፥ ብሰፊሑ ካብ ልፍለጡሉ ስርዓት፣ ስነ-ስርዓት ዕርቂ እንደርታ እዩ፡፡
ኣብ ትግራይ ብሰፊሑ ልፍለጥ ባህላዊ ስነ-ስርዓት ዕርቂ፥ ዕርቂ እንደርታ ዋላ እንተዀነ በቢ ከባቢኡ ብዙሓት ጥንታዊ  ልዀኑ  ስነ-ስርዓታት ዕርቂ  ሃም ለለዉ ይፍለጥ፡፡ ካብኣቶም  ልምጥቃስ፥ ዕርቂ አድያቦ፣ ብሄረሰብ ኢሮብ፣ ወጀራትይ ራያይ እዮም፡፡


2.13  ዕርቂ እንደርታ 
ዕርቂ እንደርታ፥ ካብቶም ሃገር በቈል (Indigenous) ስነ-ስርዓት ዕርቂ ተባሂሎም  ልፍለጡ ጥንታዊ ፣ ብሉፅን ባህላዊን ትካል ፍትሒ ማሕበረሰብ ሓደ ኰይኑ፥ ኣብ ሓድግታት ትግራይ ልምደብ ስርዓት፣ መግለፂ ስልጣነ ማሕበረሰብ፣ ከይዲ ዲሞክራሲያዊ ኣተሓሳስባእዩ፡፡ 
ዕርቂ እንደርታ፥ መሰማመዒ፣ ዓራቂ ጐይቒ፣ ምኽሪ ለባማት፣ ፍትሓዊ፣ ሚዛናዊ ውሳነ፣ ፍርዲ ዕርያነት፣ መሰረት ዘላቒ ሰላም ልዀነ ባህላዊ ስነ-ስርዓት ዕርቂ እዩ፡፡ እዚ፥ ሓቀኛ በዳልይ ተበዳልይ ፈልዩ፥ ብጥፍኣቱ ልክዕ መምሀሪ ፍትሓዊ ውሳነ ልህብ ስነ-ስርዓት ዕርቂ እምበይ፥ ልተፈጠረ ፀገም ዅሉ ብዕርያ ለካፍል ማለት የዀነይ፡፡
ዕርቂ እንደርታ፥ ብጣዕሚ ሰፊሕ፣ ዓሚቝ ማሕበረሰባዊ ኣገልግሎት ለለዎ፥ ኣብ ሃገርና ኰነ ኣብ ትግራይ ብሰፊሑ ካብ ልፍለጡ ባህላዊ ስነ-ስርዓት ዕርቂ ዀይኑ ዋና ዕላምኡ፥ ለይተሰማምዑ፣ ልተጓነፁ፣ ልተፃልኡ ወይ ልተቐያየሙ ግለ ሰባት፣ ጕጅለ ወይ ዓሌት ሰላም ምፍጣር፣ ምትዕራቕ፣ ምስምዕማዕ፣ ምቅርራብ፣ ኣፈላላዮም ኣፅቢብኻ ላብ ሓደ ምምፃእ እዩ፡፡
ኣብ ዕርቂ እንደርታ፥ ዕርቂ ካብ ልቢ እዩ፡፡  ብተብተብ፣ ብምድፍፋን ኣይፍፀምይ፣  ልዅሉ ዕርያ እዩ፡፡ እዚ ዕርቂ፥ በዳሊ በደሉ ኣሚኑ ተፀፂቱ ዕረቝኒ እንትብል፣ተበዳሊ ካብ ልቡ ተተቐቢልዎ ጥራይ ልፍፀም ስርዓት እዩ፡  
ኣብ ሃገርና፥ ምናዳ ኣብ መላእ ትግራይ፥ ብሰፊሑ ልፍለጥ፣ ልትግበር፣ ካብ መእለይ ጎንፂ ሓሊፉ  ማሕበራዊ፣ ኢኮነምያዊ፣ ፖለቲካዊ  ግልጋሎታት ልህብ፣ ብፍትሓዊነቱ፣ ሚዛናዊነቱ፣ ዕርያነቱ ልምረፅ፣ ጥንታዊ ኰይኑ፥ ክሻዕ ኸዚ’ውን ኣብ ጥቕሚ እናውዓለ ልግነ፥ መማረፂ ፍትሒ ሃገር በቈል ባህላዊ ስነ ስርዓት ዕርቂለ ፍትሒለ እዩ፡፡
2.14 ኣጀማምራ ዕርቂ እንደርታ
ዕርቂ እንደርታ መዓዝ ተጀሚሩ? ንዝብል ሕቶ፥ ዕርቂ እንደርታ ሃገር በቈል (Indigenous) ባህላዊ ስርዓት ዀይኑ፥ ቕድሚ 14 ክ/ዘበን ልነበረ ኰይኑ ግና ኣበየናይ ዘበነ መንግስቲ ሃም ልተጀመረ ብግልፂ ለረድእ፣ ልገልፅ ኣብ ታሪክ ልሰፈረ ሰነድ ፅሑፍ  ክሻዕ ኸዚ የተገነየይ ፡፡ ይኹን እንበይ፥ ጥንታዊይ ነዊሕ ዕድመ ኣገልግሎት ለለዎ ምዃኑን፥ ለረድኡ ብዙሓት ልተፈላለዩ ታሪኻት ብምርኣይ፥ ብመርትዖ ምርግጋፅ ይከአል፡፡
ጥንታዊ ግዝኣት መንግስቲ እንደርታ (Enderta Kingdom) ልበሃል፥ ሰፊሕ ምስ ምንባሩ ተኣሳሲሩ፥ ምናዳ ካብ ም’ድኻም ስልጣነ ኣኽሱም ጀሚሩ፥ ጠንኪሩ ልቐፀለ ከባቢ፣ጥንታዊ ጠንካራ ስርዓት ምንባሩ ለረድኡ ብዙሓት ተዛመድቲ ታሪኻት ብምጥቃስ፥ ሃም ልስዕብ ምርኣይ ይከኣል፡፡
ሀ. ስልጣነ ስርዓት ዘበነ ኣክሱም ምስ ተዳኸመ፥ ጠንኪሩ ልወፀ (ልቐፀለ) ጥንታዊ ግዝኣት እንደርታ ፤ ወናኒ ብዙሕ ታሪክይ ስርዓተ ክብርታትይ ከባቢ ምዃኑ ሃም ሓደ ጠቋሚ መረዳእታ ክዀን ይኽእል፡፡
ለ. ካብዚ  ማሕበረሰብ እዚ ከባቢ ልተፈጠሩ ብዙሓት ሊቃውንቲ፣ ጠንካራ ኣመሓደርቲ ብምንባሮም ምኽንያት፥ ኣብ መበል 13 ክ/ዘበን፣ ኣብ ሃገርና ነቲ ፈላሚ  ፅሑፋዊ  ሕጊ ልኰነ ክብረ ነገስት ብግእዝ ተርጒሞም ልፀሓፉ  ብምዃኖም፡፡
ሐ. እንደርታ፥ ኣብ መወዳእታ 14 ክ/ዘበን ለጋጠመ ስደትይ መከራይ  ማሕበር መነኰሳት ደቂቀ እስጢፋኖስ ምስ ንጉስ ዘርኣ ያኢቆብ ብዕርቅይ ብምርድዳእይ ክፍታሕ ልፀዓረ፥ ደሓር’ውን ካብ ጥቕዓት ተኸላኺሉ ለድሐነ ከባቢ ብምዃኑ፡፡
መ. ኣካል ዕርቂ እንደርታ ልዀነ፥ ኣቦ ገረብ ልበሃል ስነ-ስርዓት ዕርቂ፥ ኣብ መዋሰንቲ ብሄራት፣ ወሰን ግዝኣት ኣብ ውሽጢ ሓደ ጣብያ ወይ ወረዳ ልፍጠሩ ጐንፅታት መእለዪ ኣብ ከባቢ 16 ክ/ዘመን ምስ እንደርታ ልዋሰኑ ብሄረሰብ ዶብዓ (ልጠፍኡ) ልበሃሉ፥ ዓመፅቲ ብዕርቂ ሰላም ምውራዶም፡፡
ረ. ምስ መዋሰንቲ ብሄር ዓፋር ኦሞለ፥ ኸዚ ብከባቢ ወሰናት ራያ ልግነዩ፥ መልዐሊኦም ካብ ጫፍ ቐይሕ ባሕሪ ምዃኖም ልፍለጡ፥ ልወራር ኣብ ቈላ እንደርታ ብምስፋሮም ኣብ ልተፈጠረ ጐንፂ፥ ብሰላማዊ ዕርቂ ብሰላም ለቒቖም (ግዒዞም) ሃምልኸዱ ይግለፅ፡፡
ሰ. ምስ  ምስፍሕፋሕ ብሄር ኦሮሞ  ጋላ-ጉቶ ልበሃል ወራር፤ ድሕሪ ስዕረት ኦሮሞ፥ ብስምምዕነት፣ ብሰላም ልክነብሩ ብለቕረብዎ ለመና፥ ኣብ ከባቢ ጫፍ ራያ  ክነብሩ ልተፈቐደሎም ብዕርቂ እንደርታ (ዓበይቲ እንደርታ) ምንባሩ ይዝንቶ፡፡
ሸ. ኣብ ታሪኽ ዘበነ መሳፍንቲ ትግራይ፥ ብራእሲ ወልደስላሴ ልተፈፀሙ ኽልተ ታሪኻት ዕርቂ  ኣብ ጨለቖት ኣለዉ፡፡
ቀ.ኣብ ታሪክ ዘበን ንግስና ሃፀይ ዮሃንስ 4ይ ንጉሰ ነገስት ዘ-ኢትዮጵያ፥ ልተፈፀሙ ታሪካት ቦሩ ሜዳ፡፡
በ. ኣብ ዘበነ ስርዓት ሃፀይ ሃይለስላሴ ፈላሚ ገነያ (ዋዕላ) ቐዳማይ ወያነ፥ ኣብ ገረብ ደልገና፥  ብኣቦ ገረባትይ አቦ ጋዛትይ ልተገበረ ዕርቂ ወራር ጋዝ፥ ልሓዋሩ ክቐሪ ልተገበረሉ ታሪክ፡፡
ተ. እዚ ስነ-ስርዓት ዕርቂ ጥንታዊ ምዃኑ ልምርግጋፅ፥ ክሻዕ ኸዚ ብፅሑፍ ለይተሰነደ፣ ግና ላተተግበረ ልመፀን ለሎን ብምዃኑ ሃም መከራኸሪ ነጥቢ ክዀን ሃም ለይኽእል፡፡
ብሓፂሩ ምስ ምትእትታው ሃይማኖት ተኣሳሲሩ፥ ካብ ጥንቲ ብሕጊ ኦሪት፣ ብሃዲስ ኪዳን ትእዛዝ ላተመረሐ፣ ላተመሓደረ ልመፀ ማሕበረሰብ፥ ባህላዊ ስነ-ስርዓት ዕርቂ ምትግባር ክኣብዮ ኢልኻ ኣይሕሰብን፡፡
ስለዚ ባህላዊ ስነ ስርዓት ዕርቂ እንደርታ፥ ልነዊሕ ዘበናት ትካል ፍትሒ  ዀይኑ ለገልገለ ዋላ ተዀነ፥ ክሻዕ ኸዚ ብኣግባቡ ኣብ ጥቕሚ ለይወዓለ ባህላዊ ፀጋ ትግራይ፣ ሃገርናይ ዓለምናይ ምዃኑ ተፈሊጡ፥ ፍሉይ ትኹረት ክወሃቦ ልግባእ ለይድህሰስ ሓድግና እዩ፡፡
 2.15 ዕርቂ እንደርታ ሕዚ ኣብ ምንታይ ኵነታት ይግነ
ዕርቂ እንደርታ፥ ሐዚ ለለዎ ዅነታት እንትረአ፥ ከይዲ ስርዓቱ ሃምቱ ናይ ቐደም ሙሉእ ብሙሉእ ፣ መጠን በዝሒ ተዓረቕቲ፣ ስሪታቱ፣ ሚዛናውነቱ ብውሱን መልክዑ ላነከየ ሃምልመፀ ዓበይቲ ይሕብሩ፡፡ ካብ ኣቦ ገረብ፥ ካብ ጐንፂ ወፃኢ ለለዉ ስምምዕነታት፣ ቐለልቲ ጕዳያት ጐንፂ ወፃኢ፥ ኣብ ዓበይቲ ጕዳያት ወንጀል፥ ምስ ዘመናዊ ሕጊ ምትግባር ተኣሳሲሩ ላነከየ መፂኡ፡፡
ስነ-ስርዓት ዕርቂ እንደርታ፥ ቕድም ኢሉ ካብ ዘበን ሃፀይ ዳግማዊ ሚኒሊክ ስርዓት ጀሚሩ፥ ምትእትታው ዘበናዊ ስርዓት ብልብል ምኽንያት፥ ብዙሓት ባህላዊ ስርዓታት፥ ምናዳ ኣብ ትግራይ፥ ኣብ ልዕሊ ህዝቢ ፸ እንደርታ፥ ብዙሓት ስርዓተ ክብርታት ዕርቂ እንደርታ ሓዊሱ፥ ክዳኸሙ ተጌሩ፡፡ ቐፂሉ ስርዓት ደርጊ ተዀነለ ምስቲ ባህሪ ስርዓት ስነ-ሓሳብ ሶሻሊዝም (Socialisum) ፣ ባህላዊ ስርዓታት ልድግፍ ለበረታትዕ ለይምንባሩ፥ ከም ምኽንያት ኰይኑ፥ ከቢድ ፅዕንቶ ኰይንዎድሕሪ ነፃነት (1983 ዓ.ም) ክሳብ ኣብዚ ለለናዮ ስርዓትለ ተዀነ፥ ብብርኪ ሃገርና ኰነ ክልልና ኣብ ሕገ መንግስቲ ልሰፈረ ባህሊ፤ ታሪክ፣ ቋንቋ፣ ሓድጊ ናይ ምዕቃብ፣ ምስፋሕይ ክንክንይ ክግበር፣ ኣብ ፖሊሲታትይ መምርሒታትይ  እንተሃለዉ’ኳ፥ ኣብ መሬት ወሪዶም ኣብ ምፍፃም እንትርኣዩ ክፍተታት ኣለዉ፡፡ ምናዳ ኣብ ኣቦ ገረባት ብናይ ፀጥታ ኣካላት ልግበር ግልፂ ናይ ኢድ ኣእታውነትይ ተፅዕኖ ናይ ምፍጣር ተርእዮታት ሃምለለዉ ተራእዩ እዩ፡፡
ካብዚ ብተወሳኺ ካብ ቐረባ እዋን ጀሚሩ ብምኽንያት ፅልዋ ዓለም-ለኻውነት (Globalization)፤ ዓለምና ሓንቲ ቁሽት እያ፣ ሓደ ማሕበረ ኢኮነምያዊ ማሕበረሰብ ምስ ምፍጣር ተተሓሒዙ ልመፁ ምዕባለታት ኣብ ባህሊ፣ ማህበራዊ መስተጋብራት፣ ተፅዕኖ ኣተሓሳስባ ምዕራባውያን ምናዳ ኣብ መንእሰይ ወለዶ ባህላዊ ስርዓታት ኣብ ምዕቃብ ልፈጠሮ ለውጢ ቐሊል ልበሃል የኾነይ፡፡  
  ዕርቂ እንደርታ  ብውሱን መልክዑ ዋላ ይነኪ እምበይ፥ ክሻዕ ኸዚ ኣብ ኣገልግሎት ምህላዉ፤ ተራእዩ ፥ብፍላይ ምስቲ ኸዚ ዘሎ ኵነታት፣ ብዙሕ ረብሓታት ልህብ ምዃኑ ተፈሊጡ፥ ብስርዓት ደገፍ ልግበረሉ ስርዓት ኣብ ምዝርጋሕ ሃምልግነ፥ መረዳእታታት ይሕብሩ፡፡
ክሻዕ ኸዚ፥ ጥቕሚ ዕርቂ ብጥልቀት ካብ ለይምርዳእ እምበይ፥ እዞም ባህላዊ ስርዓታት እዚኦም ሃም እንፅሕፎ ወይ እነዋግዖ ቐለልቲ ለይዀኑስ፥ ብዙሕ ዘበን ተሻጊሮም፣ ኣሻጊሮም ልመፁ ፀጋታት መግለፂ መንነት፣ ስልጣነ   ሓደ ማሕበረሰብ   ትግራይ እዮም፡፡
ኣብ ቐረባ እዋን፥ ብመንግስቲ ትኹረት ተዋሂብዎ፥ ኣብ ኣብያተ ፍርዲታት፥ ዕርቂ ኣመልኪቱ፥ መዕበይ ግንዛበ ትምህርቲ ይወሃብ፣ ኸዚ ኣብ መብዛሕትአን ኣብያተ ፍርድታት፣ “ፍርዲ ልሓደኻ ዕርቂ ልዅልኻ”፣ “መጀመርታ ዕርቂ እንደርታ” ልብሉ ፅሑፋት ይጥቀሙ እዮም፡፡ 
ስለዚ፥ እቶም ባህላዊ ሃገር በቈል ስርዓታት በቲ በዓል ዋና ማሕበረሰብ ትግራይ፥ በቢከባቢኡ ብምስናድ፣ ብኣግባቡ ካብ ውሉድ ወለዶ ብምትሕልላፍ፥ ብገንኡ ተለይተሰሪሑ፥ ንቐፃሊ  ክጠፍእይ ታሪኽ ዀይኑ ክቐርይ ይኽእል እዩ፡ 
2.6 ብዕርቂ እንደርታ ልፍትሑ ቀንዲ መልዐሊ ጐንፅታት፥ 
መንቀሊ ጐንፅታት ማሕበራዊ፣ ስነ-ቝጠባዊ (ኢኮኖምያዊ)፣ ስነ-ምምሕዳራዊ (ፖለቲካዊ) ኢልኻ ምዝርዛር ይከኣል፡፡ 
ኣብዚ ካብ ዝርኣዩ ዓይነታት ጐንፂ ፦ርሑስ ደም፡- ብገርሂ (ኣጋጣሚ)ብዝልጠር ስሕተት ዝርአ ጐንፂ እንትዀንንቑፅ ደም ድማ ሕዱር ፅልኢ (ብቂም) ልፍጠር እዩ፡፡
ዕርቂ እዞም ጐንፅታት  ልፍፀመሉ ግዜ ልምውሳን፥ ብኣፈፃፅማን ዓይነትን እቲ ጐንፂ ዝውሰን ዀይኑ፥ኣብ ሓፂር ግዜ (ህፁፅ) ዕርቂ ለድልዮ፣ብሓደገኛነቱ ግዜ ብምውሳድን ብብልሓትን  ህድእ ኢልኻ ልፍታሕ (ምፅራይ ለድልዮ)፥ እናበልካ ይፍለ፡፡
ዕርቂ ልካየደሉ ዕለትይ ቦታይ፡- እንትንርኢ መብዛሕትኡ  ካብ ህፁፅ ዕርቂ ወፃኢ፥ ኣብ በዓላት፣ ፀበላት፣ ድሕሪ ስነ ስርዓት ቀብሪ ክካየዱ ይኽእሉ፡፡ ዕርቂ ልፍፀመሎም ቦታታት ድማ፥ ኣብ ልሙድ እግሪ ፅላል ዳዕሮ ፣ኣብ ወሰን  ፀገም ልተፈጠረሉ ቦታ ፣ጕድኣት (ጐንፂ) ኣብ ልበፅሓሉ ከባቢ፣ ኣብ ቤተ እምነታት (ቤተ ክርስትያን)፣ ኣብ መማእኸልቲ ገረባት፣ ኣብ ዓዲ ቤተሰብ ተበዳሊ፣ ይኸውን፡ ፡  
ዓረቕቲ፥ ዓበይቲ ዓዲ (ሸምገልቲ)፥ እቶም ቀወምቲ፡- ልምድይ ዓቕሚ ለለዎም ዓበይቲ ዓዲ፣ ብህዝቢ ልምረፁ እዮም፡፡ ኣቦ ገረባት ድማ፥ ተወከልቲ ዓበይቲ ዓዲ እንትዀኑ ሹመኛታት መራሕቲ ሃይማኖት እዮም፡፡
እዚኦም፥ ስሪት ለለዎም ኾይኑ መብዛሕትኡ ኣብ ዓበይቲ ጕዳያት፣ ኣብ ጐንፂ ብሄራት፣ ቕትለት፣ ጐረቤት ዓዲ፣ ዓሌት፣ ብወሰን፣ መንግስታዊ ሃገራዊ ጕዳያት (ውዕላት፣ ስምምዓት) ይሳተፉ፡፡
ግዝያዊ (ኣጋጣሚ) ልብሃሉ ድማ፦ ብዙሕ ስሪት ለየድልዮም፣ ሓደጋ ለየምፅኡ፣ለየስግኡ ጕዳያት እንትዀኑ፥ ብቤተሰብ፣ ጐረቤት፣ ኣዕርኽቲ፣ መሓዙት፣ ኣጋጣሚ/ ኣብ ግዝያዊ ጐንፂ ልነበሩ፣ ኣብ ህዝባዊ ዕዳጋ (መስማዕማዕቲ) ይርከቡዎም፡፡
ብዙሕ ጕድኣት ለየብፅሑ ቐለልቲ ጐንፅታት፥ ካብ ጐንፂ ወፃኢ ናይ ግሊ ሰላማዊ ውዕላት፣ ስምምዕነታት ወ.ዘ.ተ. ክዀኑ ይኽእሉ እዮም፡፡
ካብቶም ብዙሓት ብልሓቶም ለርአዩሉን፥ ብዕርቂ እንደርታ ጐዳኢ ድሑር ባህሊ ለወገዱሉን፣ ሃም መርኣያ ታሪካዊ ዓበይቲ ፍፃመታት ዕርቂ እንደርታ ሓደ ኣብነት ልምጥቃስ  ፦ሓንቲ ጓሉ ልኽልተ ልሓፀየ መስፍን (ጥንታዊ ታሪክ) ምርኣይ ይከኣል፡፡ 
ሓደ ሃፍታም መስፍን እንደርተዋይ፥ ሓንቲ ጓሉ ብቲ ባህሊ ዓዲ ልውስብቲ (ሕፀ) ትጥየቕ፤ ዓሌት እቶም ልውስብቲ ደለይቲ   ልተፈላለ እዩ፡፡ በዚ መሰረት እቶም ሓደ ወገን (ዓሌት) ልቱ መስፍን ወላዲ ኣቦኣ ይጥይቑ፤ ብኻሊእ ወገን፥ ኻልኦት ጠየቕቲ፣ ኣብ ተመሳሳሊ መዓልቲ፣ ልወላዲት ኣደኣ (እነወኣ) ይጥይቑ፤ ወለዲ ጓል ኣቦይ እኖይ ተመሳሳሊ መልሲ ይህቡ፤ “ጓልና ቕድሚ ኸዚ የተሓፀየትይ፥ ግና ነፃሪ፣ ወለዲ ንመክር” ኢሎም ብቘፀሮ ልልበይኖም ብኽብሪ የፋንዉዎም፡፡


ደሓር ሰብኣይይ ሰበይትይ (ወለዲ)፥ ብሓደ ብልተጋነዩ ብዛዕባ ሕፀ ጓሎም  ፤ ኽልቲኦም ወለዲ፣ ብተመሳሳሊ መዓልቲ፣ ልኽልተ ልልበይኖም ዓሌት፥ ተመሳሳሊ መልሲ ብቘፀሮ ምፍላዮም የዋግዑ፡፡ ወላዲ ኣቦ ምስ እንኣ ንመክር፣ ወላዲት እኖለ ምስ ኣቦኣ ንመክር ኢሎም ሓደ ዓይነት ቃል ምእታዎም ይፈልጡ፡፡ 
ደሓር መጋነይ ግዜ ቖፀሮ በፂሑ፥ ወለዲ ዓዲ ጓል ብጣዕሚ ተጨኒቖም፤ ተገይሩ ተሰሚዑ ለይፈልጥ ኣፀያፊ፣ መነወሪ ዀይኑዎም፤ ልሓንቲ ጓሎም፣ ልኽልተ ዓሌታት ኣብ ተመሳሳሊ መዓልቲ ክንመክር እዩ ልተብሃለ እምበይ፥ ተቐዲምኹም፣ ተሓፅያ እያ ወይ የመዋስብትናይ የተብሃሉይ፡፡ 
ቃል ምዕፃፍ፣ ምልዋጥ፣ ምጥላም ለለ ብጣዕሚ ልኸፍኣ መነወሪ ተግባር ዀይኑዎም፥ መስሓቒ መሳለቒ ዓዲ ከይዀኑ፣ ካብ ባህሊ፣ ስነ ምግባር ማሕበረሰብ ወፃኢ ብምዃኑ ከይግለሉ ፈርሑ፡፡ ደሓር ዓሌት ተፀዊዑ፥ ብዓዲ ወላዲት እኖ፣ ብዓዲ ወላዲ አቦ፣ ምኽሪ ኣምፅኡ እንታይ ይሓሸና ተበሃለ፡፡ ደሓር ’’ብልሓት፣ ጥበብ ለይሰኣኖም፣ ዓ’በይቲ እንደርታ ዓደይ ፀውዑለይ፤ ልገበሩ ይግበሩ እምበይ፣ ኣንሕና ብሓንቲ ማዕተብ፣ ሓንቲ ቃል እምበይ፣ ኽልተ ፅዋ ነውሪ ’ካብያ ልፀወኻዮ ክጥለም ልወለድኻዮ ይጠለም’ ኢሎም ብቃሉ ፀኒዖም ወሰኑ፡፡
ብመሰረት ዕድመኦም፥  ዓ’በይቲ እንደርታ ተኣኪቦም፥ ልተፈጠረ ነገር ብዝርዝር  ይፅወዩሞ፥ መኺርና ንሓድር ኢሎም ይፈላለዩ፡፡
ምኽር ሓዲሮም ሜላ ፈጢሮም፡፡ ብዅሉ ገፅ ለሎ  መማረፂ ርእዮም ወዲኦም፣ ጥቕሙ ጕድኣቱ፣ ብባህሊ ነውሪነቱ፣ ብእምነት፣ ብስነ ኣእምሮ ኣደይቦም አውሪዶም ወዲኦም፤ እቲ ልሓሸ ልበልዎ ሓሳብ፥ ልኹሉ ወገን ከምዚ ኢሎም ኣቕረቡ፤ ’’ስምዑ ዓ’በይቲ ዓዲ፣ ዅልኹም ወለዲ ጓልና ብልጥዕም ብለሰማምዕ መንገዲ፥ ንኽልቲኦም ወገናት ብለየቐይምን ብልጥዕምን መልክዕ ወሲንና ኣለና’ሞ ሓሳብኹም ሃቡ” ይበሃሉ፡፡  ወለዲ ዓዲ ጓልለ  ወገናት ዓዲ ወዲለ ፤ ኽልቲኦም ብተመሳሳሊ፣ ህዝቢ ብጣዕሚ ይጭነቅ፣ “ብሃመይ ሓንቲ ጓል ልኽልተ ስብኣይ ትወሃብ? ለይነበረ፣ ወለድና ለየፅንሑልና፣ ሃይማኖትና ለይፈቕደልና” ይብሉታ፡፡ 
ደሓር፥ እቲ ልወሰንዎ ሓሳብ ዝርዝር ኣፈፃፅማ የረድኡ፥ ዕድመ ዅሎም ቘልዑ  ኣፃርዮም ምስ ዅሎም ወለዲ ብልመኸሩ፤ ከምዚ ኢሎም ወሰኑ፤ “ሃይማኖትና፣ ባህልና፣ ሰብኣዊ ክብሪ ብለይነክእ መንገዲ፣ በሉ ልወዲ እከለ ካብ ሕምብርቲ ልታሕቲ፣ ልወዲ እከለ ለለ ካብ ሕምብርቲ ልላዕሊ ልኽልቲኦም ወገን ብዕርያ ሂብና እኒሄና”በሉ፡፡ 
ደሓር፥ ኽልተ ስብኣይ ልሓንቲ ሰበይቲ ብሓደ ክሓድሩ፥ ብሃይማኖትለ ውጉዝ እዩ፣ ብስነ-ምግባርለ ፅያፍ እዩ፤፡ ስለዚ ልስሙ ሓንቲ ልኽልተ ተባሂሉ ልተወሰነ፥ ልኽልቲኦም ጠየቕቲ ስነ-ልቦና ዕግበት፣ ቃል ልልኣተዉ ወለዲ፥ ቃል ዓፂፎም ነውራማት ከይበሃሉ ተሓሳቢ ብምግባር እዩ፡፡
እዚ ዅሉ ምኽሪ፣ መፍትሒ ውሳነታት ካብ ወገን ዓበይቲ ወለዲ ወፃኢ፣ ዅሎም ቆልዑ፣ ማለት መርዓት፣ ኽልቲኦም መናእሰይ ኣይፈልጡይ፡፡ 
ደሓር ላብ ኣፈፃፅማ እንትውረድ፤ ካፍቶም ኽልተ ልተሓፀዩ መናእሰይ፥  እቲ ብዕድመ ልነኣሰ፥ ብዕሊ ምሕፃዩ ይፅወዮ፤ ደሓር “በል ሕፅይትኻ ገና ህፃን እያ’ሞ ልተወሰነ ዓመት ካልትባፅሕ ሃምና ወለድኻ ባህሊ፣ ኣብ ኢድ እተው፣እስኻለ ትጕብዝ እሞ ስረኻ፣ ጥንካረኻ ተራእዩ፣ መርዓትኻ ትወስድ” ይበሃል፡፡ በዚ ተሰማሚዑ፥ ል4 ዓመት ኣብ ኣርሆ፣ ኣብ መጓሰ ከፍቲ ግዜ የሕልፎ፡፡
እቲ ሓደ ብዕድመ ትርንዕ ልበለ ስለልነበረ፥ ኣብ ዓዲ ሓሙ ላተገዘአ፣ ማሕረሱ ላሓረሰ፣ ብፅሒቱ ትሕቲ ሕምብርቲ ተጠቒሙ፥ መዓልቱ ቈፂሩ ህፃን ይውለድ፡፡
ቘልዓ ተወሊዱ ምስተሰመዐ ፈለጥቲ ሚስጢር፥ ቤተሰብ ብፅሒት ልዕሊ ሕምብርቲ ብጥበብ በሉ ጡብና ከይነኽየልና ክብሉ ይግበር፡፡ ዛ ልተለምዋ በፂሓ ልኻልኣይ ግዜ ዓበይቲ ዓዲ ተፀዊዖም መፁ፣ ሓሳብ እንትህቡ፣ “ቖልዓ ተወሊዱ ጡብ ፈጣሪ ለሞቻቸወሉ ምግቢ ኣድኡ ኣይኽልኸልይ፥ ’ልዓቢ ቘልዓ ኣይፅላእኻ’ እዩ’ሞ፥ ፈጣሪ ልሃቦ ኣንሕና በየናይ ስልጣና ንኽልኽል” ይበሃል፡፡ እሞ እንታይ ይገበር? ይበሃል፣ መኺርና ንመፅእ ኢሎም ይፈላለዩ፡፡ ዓበይቲ መኺሮም ይመፁ፣ “በሉ ቖልዓ ጡብ እንኡ ክሻዕ 3 ዓመት ልመልእ ይጥወ፣ ደሓር፣ ሕፃን፣ ዓዲ ኣቦ ጐይታንኡ ይዓቢ” ይበሃል፡፡ ኣቦ ህፃን ብጊድኡ፥ ልዕሊ ሕብርቲ ምስ ህፃኑ ይድይብ፣ ምስ መርዓቱ ግና ፍትሕ ሃም ልፍፅሙ ይግበር፡፡ እቲ ኣብ መጓሰ ልነበረ መንእሰይ ለለ መርዓቱ ይርከብ፣ ግዜኡ ሓልዩ ብዒፅኡ ሓደ ምስ ወለደ፥ ኣብ መወዳእታ፥ ዅሎም ወለዲ ተፀዊዖም ቐሪቦም ምርድዳእ ተገይሩ፤ ምስቱ ዳሕረዋይ ስብኣያ ክትቕፅል ተሰማሚዖም፡፡ እዚ ብልሓት፣ ጥበብ ዕርቂ ዓበይቲ እንደርታ ዋና ተጠቃሲ ፍልፍል ስምምዕነት፣ ዘላቒ ሰላም፣ ታሪካዊ ዕርቂ ልተፈፀመሉ  ነይሩ፡፡ 


እቲ ካልኣይ ታሪኽ፥ገረብ ደልገና፥ናይ ቐረባ ታሪክ፥ ኣብ ዋዕላ 1ይ ወያነ፣ ወራር ጋዝ ልሓዋሩ ልተወገደሉ፥ኣብ 1933 ዓ.ም. ወራሪ ጣልያን ብሓርበኛታት ወለድና ድሕሪ ምብራሩ፥ ስርዓት ሃይለስላሴ ተመሊሱ፡፡ በቲ ልፀነሐ በዝባዚ ስርዓት ክቕፅል ተጀሚሩ፡፡ በዚ ምኽንያት፥ ኣብ ትግራይ ሓዱሽ ናይ ኣይግዛእይ መንፈስ ወያነ፥ ኣንፃር እቲ ስርዓት ምልዓሉ ይፍለጥ፡፡ ቕድሚ ዅሉ ኣብ መላእ ፸ እንደርታይ ራያይ ልተጀመረ ምንቅስቃስ ወያነ (1ይ ወያነ)፥ ላሰፈሐ፥ ገርዓልታ፣ ኽልተ ኣውላዕሎ፣ ተምቤን ላተስፋሕፍሐ ልመፀ፥ ገባር ወየንቲ ትግራይ ብሓደ ዀይኖም ብስሩዕ ኣዋጅ ዓረና ኢሎም፥ ገረባት መሪፆም ተላዒሎም፡፡
ኣቦ ገረባት፣ አቦ ጋዛት እንደርታ፥ ሓይሊ ልምትእኽኻብ ሓዱሽ ብልሓት ብምፍጣር፥ ’’እቲ ቃልሲ ወያነ ምሉእ ልክዀን፣ ልክንዕወት እዞም  ናይ ቖላ ዓፋር ኣሕዋትና ክድምበሩና ኣለዎም’’ ኢሎም መኸሩ፡፡ 
መራሒ ቐዳማይ ወያነ፥ ብላታ ሃይለማርያም ረዳ፥ ብልነበሮም ብቕዓት  ምእማን ተጠቒሞም፥ ልዓፋር ሐዊሶም ልዕለት ሕዳር 12/03/1934 ዓ.ም. ዓብይ ኣዋጅ ገነያ (ዋዕላ)፥ ላብ ገረብ ደልገና ተኣወጀ፡፡ ኣብዚ ግዜ እዚ ኽልተ ኸበድቲ ጕዳያት ክፍተሓ ነይሩወን፡፡ ቀዳማይ፥ ወጀራት፣ ኣብ ልዕሊ ዓፋር ወራር ጋዝ ለካየዱሉ ወቕቲ ስለልነበረ ፈታኒ ነይሩ፤ ኻልኣይ፥ ዓፋር፣ ብወያናይ ገብረ ሓጎስ ወሰን ደርገዓጀን ዕርቂ ክተኣማመኑን ቀልጢፎም ክቕበሉን ብጣዕሚ ኸበዶም፡፡
ዓፋር፥ ኣብ ወያናይ ገብረ ሓጎስ ወሰን ልነበሮም ጥርጣረ ልምእማን፥ ብላታ ሃይለማርያም ረዳ ምእንተ ዕርቀ ሰላም፣ ምእንተ ሓድነት፣ ምእንተ ዕላማ፥ ክብርቲ በዓልቲ ገዘኦም ምስ ልፎትዉዎም ደቆም መተኣማመኒ ኢሎም ለትሐዙሉ፥ ታሪክ ለይርስዖ ዓብይ ፍፃመ ነይሩ፡፡
ኣብ መወዳእታ፥ ዓፋር ምስ ወየንቲ ተጋሩ፥ ኣብ ገረብ ደልገና ተሰማሚዖም፣ ሓደ ዀይኖም ዓረና ኢሎም፥ ምስ ዓፋር ልነበረ ጕዳይ፥ ቘፀሮ ሒዞም ፡፡ ልኻልኣይ ግዜ፥ ድሕሪ ወርሒ ታሕሳስ 16/04/1934 ዓ.ም. ዅሉ ክግነ ተፀወዐ፡፡ ኣብዚ ግዜ፥ ባህላዊ  ወራር ጋዝ ልሓዋሩ ልክቐሪ፣ ከይወሩለ ከይውረሩለ፥ ናይ መወዳእታ ዋዕላ ስምምዕነት ዕርቂ፥   ብሙሉእ ልቢ ተቐባልነት ረኺቡ ተፈፂሙ፡፡ ኣቦ ጋዛት ገዲም፣ “ብሳላ ዕርቂ እንደርታ፣ ብሰብ የለይ ሓንታ” ተባሂሉ ክሻዕ ኸዚ ሓድነት፣ ፍቕሪ፣ ዘላቒ ሰላም ቐፂሉ፡፡




3. ትንተና መረዳእታ
3.1 ዕርቂ እንደርታ ወሰን ተሻጋሪ እዩ
ዕርቂ እንደርታ ወሰን ተሻጋሪ ምዃኑ፥ ካብ ስሙ ምርዳእ ይከአል፡፡ ዕርቂ እንደርታ ኢሎም ልፅውዕዎ፥ ባዕሎም እንደርቶት ለይዀኑስ፥ ኻልኦት ከባቢታት ፍትሓውነቱ፣ ዘላቒ መፍትሒ፣  ብልሓት ኣፈታትሓኡ  ልተረድኡ፣ ልፈልጡ ልምስክሩ ምዃኖም እዩ፡፡ 
ስነ-ስርዓት ባህላዊ ዕርቂ እንደርታ፥ ካብ ፸ እንደርታ ሓሊፉ፥ ኣብ መላእ ትግራይ ብሰፊሑ ይፍለጥ፡፡ ኣብ ሃገራት ጎረቤት ኤርትራ፣ ጁቡቲ፣ ይፍለጥይ ይጥቀሙሉይ ምንባሮም’ውን ሰብ ታሪክ ይሕብሩ፡፡ 
ኣብ ሃገርና፥ ካብ ከባቢታት ትግራይ ወፃኢ ኣብ ብሄረሰብ ዓፋር፣ ኣገው፣ ከባቢ ጎንደር፣ ወሎ፣ ሽዋይ ጎጃምይ ክሻዕ ቐረባ ግዝያት ብሰፊሑ ይጥቀሙሉ ምንባሮም ብዙሓት ታሪካት  ዕርቂ ብግልፂ የረድኡ፡፡ ሸምገልቲ ክዓርቁ ተለሚኖም፥ ላብቲ ቦታ ጎንፂ  ተፀዊዖምለ ይኸዱ እዮም፡፡ እዚ ማለት፥ ዅሎም በቢከባቢኦም ባህላዊ ስነ ስርዓት ዕርቂ የብሎምን ማለት ኣይኰነን፡፡  ብዙሕ ዓዲ ተጓዒዞም፣ ደኺሞም፣ ወሰን ተሻጊሮም ልመፁሉ ዋና ምኽንያት፥ ዓበይቲ ፸ እንደርታ ብብልሓቶም፣ ብፍትሓዊ ውሳነኦም፣ ለየዳግም ዘላቒ ሰላም ለምፅኡ በላሕቲ፣ ተሰማዕቲ ምዃኖም ስለልፍለጥ እዩ፡፡ ብዚ ምኽንያት ‘’ዕርቂ ለይቓሪ፣ ብዓበይቲ እንደርታ ወሰን ተሻጋሪ’’ ላተብሃለ ስፍሓት ተጠቃምነቱ ይግለፅ፡፡
3.2 ዕርቂ እንደርታ ልኽልተ እዩ ልበሃል
ዕርቂ እንደርታ ፍትሓዊ እዩ፤ ቝልፊ ዘላቒ ሰላም እዩ፤ ድሕሪ ዕርቂ፥ ብኽልቲኡ ወገን፣ ማለት በዳልይ ተበዳልይ ምንም ዓይነት  ዂርዃሕ (ቅሬታ) ስምዒት ኣይፍጠርይ፤ ብኹሉ ወገን ሰላም፣ ፍቕሪ፣ ላብ ንቡር ምትሕውዋስ፣ ምትእምማን ልምልስ ስነ ስርዓት እዩ፡፡ ዕርቂ እንደርታ፥ ፍትሓዊ፣ ሚዛናዊ ፍርዲ ልህብ፥ ብስሪት ልምራሕ ኣካል ፍትሒ እዩ፡፡
ዕርቂ እንደርታ፥ ልኽልተ ማለት ግና ልበፀሓ በደል ልበዳልይ ተበዳልይ ልኽልቲኦም ብዕርያ ምክፋል ለይዀነስ፥ ብዕርያ፣ ሰነያ፣ ሰላም፣ ፍቕሪይ ምስምማዕይ ክህልዎም ምግባር ማለት እዩ፡፡ ዕርቂ እንደርታ፥ ሃም ዘመናዊ ሕጊ (ቤት ፍርዲ)  ልሓደ ልውስን ወይ ልፈርድ የዀነይ፡፡ 
ዕርቂ እንደርታ ብሕሾት ምስክርነት፣ ብኽእለት ፅዋ፣ ብኣማኸርቲ ለይታለል ሚዛን ፍትሒ እዩ፡፡ ኣብ ዕርቂ እንደርታ፥ በዳሊይ ተበዳሊይ ብሓደ ኣእሚኑ፣ ጥፍኣተኛ ነፂሩ የውፅእ፣ ብበደሉ ልክዕ ተመጣጣኒ ውሳነ ፍርዲ ይህብ፣ ኣብ መወዳእታ፥ ዋና ዕላምኡ ኣሰማሚዑ፣ ዓሪቑ ብኹሉ ወገን ሰላም፣ ዕርቂ ይፈጥር፡፡
3.3 ዕርቂ እንደርታ ምስ ዘመናዊ ሕጊ ለለዎ ምትእስሳር (ዝምድና)
ብዙሓት ሓቅታት ሃም ለረድእዎ፥ መልዐሊ ዅሎም ሳይንሳዊ ምህዞታት፥  ሃይማኖታት እዮም፡፡  መሰረት ዅሎም ዘመናዊ ሕጊታት  ለለ ባህላዊ ዕርቂ፣ ሕገ ልቦና እዩ፡፡
ክሻዕ ኸዚ፥ ጎሊሆም ልወፁ፣ ኣብ ጥቕሚ ልወዓሉ፥ ኽልተ ዓይነት ሕጊ ኣለዉ፡፡ ንሳቶም ድማ፦
ሀ. ሕጊ ልቦና (ብቃል፣ ብእምነት) ባህላዊ ሕጊ
ለ. ሕጊ ብፅሑፍ (ተፃሒፉ ብስርዓት ልሰፈረ) እዮም፡፡
ሕገ ልቦና ማለት፥ ባህላዊ፣ ናይ ህሊና ፍርዲ ልምሃብ ለይዝለሉ ሓቅታት ኣብ ኣእምሮ ወዲ ሰብ ልሰፈሩ፥ ሚዛናውነት እዮም፡፡ ቕድሚ ሕጊ ብፅሑፍ ምስፋሩ፥ ማሕበረሰብ፣ ብሕገ ልቦና ላተዳነየ መፂኡ፤ ክሻዕ ኸዚለ ይጥቀመሉ ኣሎ፡፡ ብዓይኒ ፍትሓውነት፣ ሓቂ፣ ዘላቒ ሰላም ተተራእዩ፥ ባህላዊ (ሕገ ልቦና) ልሓሸ ውፅኢታዊ እዩ፡፡
ስነ ስርዓት ባህላዊ ዕርቂ፥ ለይተፅሓፉ ስሪታት ለለዉዎ፥ ኣብ ሕገ ልቦና ልምደብ ሕጊ እዩ፡፡ እቶም ብሕገ ልቦና ልትግበሩ ስሪታት፥ ድሕሪ ግዜ ላብ ፅሑፍ ተለዊጦም፥ መሰረት ዘመናዊ ሕጊ ዀይኖም፡፡ ስለዚ፥ ባህላዊ ስነ ስርዓት ዕርቂ ምስ ዘመናዊ ሕጊ ቀጥታዊ ዝምድና ኣለዎም ፡፡ምኽንያቱ መብዛሕቲኦም ኣብ ስሪት ዕርቂ እንደርታ ለለዉ፥ ኣብ ዘመናዊ ሕጊ ብፅሑፍ ምስፋሮም፥ ኣብ ዘመናዊ ሕጊ፥ ብፍትሃብሄር ኰነ ብወንጀል መቕፅዒ ሕጊ፥ ብዕርቂ ክፍትሑ ልፈቕዱ ኣንቀፃት ብግልፂ ካብ ብዘመናዊ ሕጊ  ፍርዲ ምሃብ፥ ብዕርቂ እንደርታ ምፍፃም ልሓሸ ውፅኢታዊ ምዃኑ ለረድኡ ፅሑፋት፥ ኣብ መንግስታዊ ትካላት ፍርዲ ብሰፊሑ ተዘርጊሖም ይረአዩ፡፡
ኣብ ቐረባ እዋን፥  ብብርኪ መንግስቲ፥  ባህላዊ ዕርቂ፥ ሓደ መማረፂ ትካል  ፍትሒ ልምግባር፥ ሰፊሕ ምንቅስቃስ ምጅማሩ መረዳእታታት ይሕብሩ፡፡
ኣብዚ ፅሑፍ ምርምር  ሃም ልተገልፀ፥  መሰረት ኹሎም ዘመናዊ ሕጊ፥  ባህላዊ ስነ ስርዓት ዕርቂ፣ ሃይማኖታዊ ትሕዝቶ ለለዎም ምዃኖም እዩ፡፡ ኣብነታት ዝምድናኦም ልምጥቃስ፥ ኣብ ባህላዊ ዕርቂ እንደርታ ለለዉ ስሪታት፡-
ብውሳነ ለይተሰማመዐ፣ ተበዲለ ልበለ ኣካል ክረኣየሉ ዳግም ልቐርበሉ ስሪት ምህላዉ (ይግበአኒ)፥ምስ ዘመናዊ ሕጊ ፍፁም ለይፃረር መማረፂ ፍትሒ ምዃኑ (ዕርቂ ኣብ ዘመናዊ ሕጊ ይድገፍ እዩ)፥ልዅሉ ዓይነት ክፋል ሕብረተሰብ ብዕርያ ልዳኒ ምዃኑ (ኹሉ ሰብ ኣብ ቕድሚ ሕጊ ዕርያ እዩ)፥
ኣብ ዘመናዊ ሕጊ፥ ብገበን ኰነ ብፍትሃብሄር፥ ብዕርቂ ልውድኡ ኣንቀፃት ምህላዎም፥ ዕርቂ እንደርታ መገደዲ ውሳነ ምዃኑ መገላገሊ ፍርዲ ልበሃል፥ ተመሳሳሊ ብሞንጎኛ (3ይ ወገን) ናይ መሰማምዒ አንቀፅ ምህላዉ፥ 
ኸዚ ኣብ ቐረባ ኣብያተ ፍርዲታት ብትልሚ ባህላዊ ዕርቂ ይሰርሓሉ ምህላወን፥
ዕርቂ ሓዳር መልዕሎ ልበሃል ተመሳሳሊ ኣንቀፅ ምህላዉ(ንብረት ቕድሚ ሓዳር) ወዘተ. ምስ ዘመናዊ ሕጊ ለለዎ ምትእስሳር/ዝምድና/ የርእየና፡፡
3.4 ዕርቂ እንደርታ ልቕድመ ተክኒ/ጐንፂ/ጐይቒ መፍትሒ ኣለዎ
ዕርቂ ቕድሚ ተኽኒ/ጐንፂ/ጐይቒ ልፍፀሙ ብዓሌት፣ ጎረቤት፣ ብወሰን ወዘተ. እቶም ዋና ዋና እዮም፡፡ ዕርቂ ተለይመሸየ፣ ተለይፀልመተ፥ ቕድሚ ጕድኣት፣ በደል ቕድሚ ምብፅሑ፥ ዕርቂ ምፍፃም ማለት እዩ፡፡ ኣብ ዕርቂ እንደርታ ልተፈለጠ ጐንፂ ተዀይኑ፥ ዕርቂ ልፍፀም ብፍቃድ፣ ድሌት ተጓነፅቲ (በዳልይ ተበዳልይ) ወይ ዓሌት እዩ፡፡ ትዅረት ካብ ልወሃቦም ሓደ፥ ብኽትትል፣ ካብ ትዕዝብቲ ወይ ብጥቆማ/ሓበሬታ ግለ ሰባት ለይቓሪ ሓደገኛ ቕድመ ጐንፂ ምልክታት ተሃልዮም፥ ቐልጢፎም ክእረሙ ይገብር፡፡፡ 
እዚ፥ ምናዳ እቲ ጐንፂ ምስ ጎረቤት፣ ጕጅለታት ወይ ዓሌት እንተዀይኑ፥ ብትኹረት ተራእዩ፥ ምልክት ወይ ሓበሬታ ምስ በፅሖም፥ ቀልጢፉ ብዕርቂ ክውዳእ ብምግባር፥ ክፍጠር ልኽእል ኸቢድ ጕድኣት አቐዲሞም ብምትንባይ፥ ክመክን ልገብሩሉ መንገዲ እዩ፡፡ ኣብ ሞንጎ ጕጅለ ወይ ዓሌት ውጥረት ጐንፂ  ተሃልዩ፥ ’’ናይ ደገ ፀላኢ ብቐሊሉ ንኸጥቅዕ ምቹው ክኸውን ስለልኽእል፥ ቐልጢፍኹም ዕፀዉ/ዕረቑ’’ ይበሃል፡፡
ኣብ መዋስንቲ፣ ሕዛእቲ ምስ ብሄር ወይ ከባቢ ተዀይኑለ ፥ተመሳሳሊ ምልክታት ሓበሬታ እንተ በፂሑ፥ ብገንኡ ብምርኣይ ምንም ቕርሕንቲ ተለይተፈጠረ ክእረም ይግበር፡፡ 
3.5 ዕርቂ እንደርታ ክሻዕ ኸዚ ኣብ ኣገልግሎት ምህላዉ
እዚ ብሉፅ ስነ-ስርዓት ዕርቂ ዓበይቲ ዓዲ (ዕርቂ እንደርታ)፥ ብመንግስቲ ኰነ ብማሕበረሰብ ተቐባልነት፣ ተኣማንነት፣ ብፍትሓውነት ተመራፂ ብምዃኑ፥ ክሳብ ኸዚ ኣገልግሎት እላሃበ ልቕፅል ለሎ ባህላዊ ስርዓት ፍትሒ እዩ፡፡
ቐለልቲ ወንጀላት፣ ምናዳ ፍትሃ ብሄራት፥ ኣብ ብዙሓት ኣብያተ ፍርዲታት (ዘበናዊ ፍርዲ) ቕድሚ ላብ ዋና ጕዳይ ኣትዮም ክርክር ምጅማሮም፥ ብዕርቂ ክውድእዎ ምኽሪታት ይወሃብ፡፡ ኣብ ቐረባለ ኣብ ትካላት መንግስቲ፣  ‘’መጀመርታ፣ ዕርቂ እንደርታ’’ ልብል ፅሑፋት ብምልጣፍ ባህላዊ ስነ ስርዓት ዕርቂ እንደርታ ኣፍልጦ ብምሃብ ይጥቀሙሉ ምህላዎም መረዳእታታት ይሕብሩ፡፡
ኣቦ ገረባት፥ ተፀዋዕነቶም ላብ ህዝቢ እቲ ልወከሎም ከባቢ ዋላ ይዅን ኣካላት መንግስቲ  ፀጥታ፥  ጣልቃ ኣእታውነት ላሓወሰ ዀይኑለ፥ ሙሉእ ብሙሉእ ኣብ ተግባር፣ ስራሕ ለሎ ስርዓት ዕርቂ  እዩ፡፡
ባህላዊ ስነ− ስርዓት ዕርቂ እንደርታ፥ ብውሱን መልክዑ፥ ሃም ናይ ቐደም ዋላ ኣይሃሉ፥  ኣብ ኸበድቲ ወንጀላት፥ ኣብ ብዙሕ ጉዳይ ጐንፂ፣ ስምምዕነት ልምፍፃም ኣብ ጥቕሚ ለሎ ስርዓት እዩ፡፡ 
3.6  ዕርቂ እንደርታ፥ ልዘላቒ ሰላም ተመራፂ ስነ−ስርዓት ዕርቂ ምዃኑ
ዓበይቲ ዓዲ እንደርታ፥ ዋና መልዐሊ ፀገም ጐንፂ ብጥልቀት ብምምርማር፥ ብመን ተልዒሉ፣ መኣዝ ተፈፂሙ፣ ብምንታይ ምኽንያት ተፈፂሙ፣ ብቕንዕናይ ብትዕግስትይ ነፂሮም ናይ ምፍላይ ብቕዓትይ ልምድይ ኣለዎም፡፡
ዕርቂ እንደርታ ብምድፍፋን፣ ብተብተብ፣ ብይኹን ይኹን ልፍፀም ስርዓት ተይዀነስ፥ ሰፋሕቲ ዓሞቕቲ ስነ-ስርዓት ዕርቂ ለለዎ፥ ብዝርዝር መፈፀሚ ስሪት መሰረት ዘላቒ መፍትሒ ልክመፅእ ዋና መልዓሊ ፀገም ጐንፂ ወይ ለይምስምማዕ ተተፈሊጡ ጥራሕ እዩ፥ ልብል ጠንካራ መርገፂ አለዎም፡፡
ኣብ ዕርቂ እንደርታ፥  ለይፀረየ ዕርቂ፣ ልተሸፋፈነ ዕርቂ፣ ወገናውነት ዕርቂ ኣይከኣልይ፡፡ ’’ሓባኢ ቝስሉ፣ ሓባኢ መድሓኒቱ’’ ሃም ልበሃል፣ ’’እታ ትክክለኛ መልዐሊት ጐንፂ ከም ፀገም ተለይወፂኣ ኣይትደርቕይ፤ ዋላ ትንኣስ፣ ተዃሳሒ ነገር ክሕደግ ሓደገኛ እዩ’’ ኢሎም ይኣምኑ፡፡ ምኽንያቱ፣ ግዚኡ ሓልዩ መዓልቲ ቘፂሩ ክምለስ ስለልኽእል ፡፡  
ጥፍኣተኛ ብልተፈለጠ፥ ሓቀኛ ዕርቂ ልምፍፃም፥ ወሳኒይ ቁልፊ ነገር ብምዃኑይ ጠንካራ ምፅራይ ይገብሩ፡፡ ኣብ መወዳእታ ሓቀኛ፣ ሰላማዊ፣ ተኣማኒ፣ ፍትሓዊይ ሚዛናዊይ ባህላዊ  ስነ-ስርዓት ዕርቂ ብምዃኑ፥ ኣብ  መላእ እንደርታ ኰነ ትግራይ፥ ብሰፊሑ ልጥቀሙሉ ተመራፂ  ስርዓት ዕርቂ ዘላቂ ፍትሒ ክዀን ገይሩዎ፡፡ ዕርቂ እንደርታ ተተፈፂሙ ብኽልቲኡ ወገን (በዳልይ ተበዳልይ) ብሰናይ ፍቓድ፣ ስምምዕነትይ ምትእምማን ስለልግበር፥ ቅሬታ ክፍጠር ኣይኽልይ፡፡ ‘’ድሕሪ ዕርቂ እንደርታ፣ የለይ ቅሬታ’’ ልበሃል እውን ለዚ እዩ፡፡ 
3.7 ዕርቂ እንደርታ፥ ሃም ናይ መወዳእታ ውሳነ (ሃም ሰበር) ኰይኑ የገልግል 
ኣብ ኻሊእ ከባቢ፥ ካብ ትግራይ ወፃኢ ወይ ካብ እንደርታ ወፃኢ ልዀኑ ጕዳያት፣ ኣብ ከባቢኦም ዕርቂ ገይሮም ለይሰመረሎም (ለይተሰማምዑ)፥ ወይ ’’ኣብዚ ክፍታሕ ኣ’ይኽእልይ’’ ልብል እምነት ተሕዲሮም፥ ዓበይቲ ፸ እንደርታ ይርአይዎ (ይፍትሕዎ)፤ እዚ ጕዳይ ካብ ዓበይቲ ፸ እንደርታ ወፃኢ ግዜ ምቕታል ተለይዀይኑ፥ ኻሊእ ኣይፈትሖይ ብምባል፥ ላብ እንደርታ መፂኦም፥ ብዕርቂ እንደርታ ክረአ ክዕረቑ ይግበር ነይሩ፡፡ 
ካብ ብዙሕ ከባቢ፥ ጎንደር ጎጃም፣ ወሎይ ሽዋይ ሓዊሱ ዘላቒ፥ ለየዳግም ዕርቂ እንተደልዮም ላብ ምድረ-ፍትሒ፣ ርትዒ፥ ዓበይቲ እንደርታ ተጓዒዞም ብምምፃእ ዕርቂ ይፍፅሙ ነይሮም፡፡
ልተወሳሰበ ብጣዕሚ ኸቢድ ጕዳይ ጐንፂ (ብዓሌት፣ ጎሳ) እንተዀይኑ፥ በቲ ከባቢ ዕርቂ ክፍታሕ ለይኸኣለ እንተዀይኑ፥ ዓበይቲ እንደርታ፥ ላብቲ ጐንፂ ልተፈጠረሉ ቦታ (ዓዲ) ብኣካል ከይዶም፥ ብፍትሓዊ ውሳነ እንተ ዓሪቖም፥ ብድሕሪኡ ላብ ኻሊእ ናይ ምኻድ ዕድሎም ፀቢብ ስለልዀነ፥ ዓበይቲ እንደርታ ብብልሓቶም፣ ፍትሓውነቶም ስለልፍለጡ፥ ሃም ናይ መወዳእታ  ውሳነ ፍርዲ ተሓሲቡ ይፍፀም፡፡ እዚ ድማ ብማሕበረሰብ ‘’ድሕሪ ዕርቂ እንደርታ፣ ላብ ላዕለዋይ ጎይታ’’ ተባሂሉይፍለጥ፡፡
3.8 ዕርቂ እንደርታ ሰፊሕ ተፈላጥነት፣ ተቐባልነት፣ ተጠቃምነት ኣለዎ
ይንኣስ ይዕበ፥ ዅሉ ሰብ፤ ኣብ ዓበይቲ ኰነ ኣናእሽተይ ጕዳያት፥ ፍትሒ እንተ ደልዮም፥ ዕርቀ ሰላም እንተ ደልዮም፥ ልምስምማዕ ተደልዮም፥ “ዕርቂ እንደርታ ንግበራ” ልብል፣ ትግራዋይ ብዙሕ እዩ፡፡ዕርቂ እንደርታ ልበሃል ባህላዊ ስርዓት ዕርቂ ልፈልጥ ትግራዋይ ብዙሕ እዩ፡፡ ካብ ትግራይ ሓሊፉ’ውን ኣብ ጎረቤት ዓዲታት፥ መዋሰንቲ ብሄራት፥ ዕርቂ እንደርታ ይፍለጥ እዩ፡፡  ዕርቂ እንደርታ ልዘላቒ ሰላም፣ ልፍትሓዊ ውሳነ ተመራፂ ስለልኾነ፥ ተቐባልነት አለዎ፡፡ ዕርቂ እንደርታ፥ ካብ መፍትሒ ጐንፂ ሓሊፉ መሰማምዒ፣ መወዓዓሊ፣ መቀራረቢ መሻወጢ ዕዳጋ ዀይኑለ ብሰፊሑ የገልግል፡፡
3.9 ዕርቂ እንደርታ፥ ዅሉ ብዕርያ ብለይ ምሽፍፋን ልዳነየሉ እዩ
ዕርቂ እንደርታ፥ ናይ ባዕሉ ስሪታት ለለዉዎ ሰፊሕ ስርዓት እዩ፡፡ ካብቶም ስሪታት ሓደ፥ ኣብ ዕርቂ፥ ዅሉ ሰብ ዕርያ ምዃኑ ልኣምንይ ለተግብርይ ምዃኑ ፈሊጡ ምስ ኣተወ ጥራሕ እዩ፡፡ እዚ፥ መገደዲ ካብ ልበሃሉ ሓደ ስሪት ዕርቂ እንደርቶት እዩ፥ ’’ተለይዀይኑ ብጣዕሚ ሓደገኛ ውፅኢት ከስዕብ ይኽእል’’ ይብሉ ዓ’በይቲ፡፡ 
ኣብ ዕርቂ፥ ሓደ ሰብ ልኽበር፣ ሰብ ተኽቢሩ ጥራሕ እዩ፡፡ ለጥፈአ ሰብ፥ ብጥፍኣቱ ልክዕ መምሀሪ ውሳነ ክቕበል ግድን እዩ፤ ካብ ልቡ ኣሚኑ ክቕበሎ’ውን እኒሀዎ፡፡ ወዲ መስፍን፣ ወዲ ንጉስ፣ ወዲ በዓል ጋዳ ልበሃል ኣፈላላይ የለይ፤ ብዕርያ ሚዛናዊ ፍትሒ፥ ልበዳልይ ተበዳልይ ሓቀኛ ውሳነ ይወሃብ፡፡ ኣብ ስሪት ዕርቂ እንደርታ፥ ሓያል፣ ሃፍታም፣ ጭዋ፣ መስፍን፣ ዓዃይ ኻሊእ ልበሃል ፍፁም የለይ፡፡ ‘’ኣብ ዕርቀ ሰነያ፥ ዅሉ ዕርያ’’ ልበሃል እውን ነዚ እዩ፡፡ “ኣብ ዕርቂ 70 እንደርታ፥ የለይ ጐይታ” ለ ይበሃል እዩ፡፡
ኣብ ዕርቂ እንደርታ ኻሊእ ወሳኒ ነገር፥ ሓቅነት እዩ፡፡ ኣብ ስነ-ስርዓት ዕርቂ ምሽፍፋን ልበሃል ነገር የለይ፡፡ ምኽንያቱ፥ ሓቂ ተተሸፊና ኣብቲ ዕርቂ ተኣማንነትይ ፍትሓውነትይ ስለለጕድል ዘላቂ መፍትሒ ክመፅእ ኣይኽእልይ፡፡   ኣብ ዕርቂ፥ ሕሾት ፅያፍ (ነውሪ) እያ፡፡ ‘’ሓቂ ፅዋ፥ ምሳሕ አቦይዝጊ’’ ልብሃል እውን ብፈሪሃ እግዚአብሄር፣ ሓቀኛ ውሳነ ይወሃብ ንምባል እዩ፡፡ 
3.10 ኣቦ ገረብ (ቀወምቲ ሸምገልቲ ወሰን)
ኣብ ዕርቂ እንደርታ፥ ኣቦ ገረብ ልበሃሉ፥ ብህዝቢ ልምረፁ፥ ቀወምቲ ሸምገልቲ (ዓበይቲ ዓዲ) ኣለው፡፡ ኣቦ ገረባት፥ መብዛሕትኡ ምስ ዓሌት ወይ ብሄር፥ ብወሰን ሕዛእቲ፥ ብማይ ወዘተ. ልለዓሉ ጐንፂታት፥ ብምርድዳእ ለስማምዑ፣ ልዓርቁ፥ ተወከልቲ እዮም፡፡ እዞም ተመረፅቲ፥ ዓበይቲ ዓዲ፥ ተወለድቲ፣ ተፈለጥቲ፣ ተሰማዕቲ፣ ተኣመንቲ፣ ብስነ ምግባሮም ሓቅነቶም ልተመስከረሎም፣ ናይቲ ከባቢ ኣቀማምጣ፣ ኣመፃፅኣ ሕድሕድ ታሪክ ኣፀቢቖም ልፈልጡ እዮም፡፡
ኣካል ዕርቂ እንደርታ ልኰነ ኣቦ ገረብ ልበሃል ስነ-ስርዓት ዕርቂ፥ ኣብ መዋሰንቲ ብሄራት፣ ወሰን ግዝኣት፣ ኣብ ውሽጢ ሓደ ጣብያ ወይ ወረዳ ልፍጠሩ ጐንፅታት፥ ፍቱን መሳርሒ ሰላም እዩ፡፡ ኣጀማምራ ኣቦ ገረብ፥ ተነኣሰ ኣብ ከባቢ 16 ክ/ዘመን ምስ እንደርታ ልዋሰኑ ብሄረሰብ ዶብዓ (ልጠፍኡ) ልበሃሉ ዓመፅቲ፣ ምስ ናይ ምስፍሕፋሕ ብሄረሰብ ኦሮሞ ጋላ-ጉቶ ልበሃል ወራር፥ ምስ መልዐሊኦም  ጫፍ ቐይሕ ባሕሪ ምዃኖም ልፍለጡ ብሄር ዓፋር ኦሞለ ልበሃሉ ጎሳ ተተሓሒዙ ልተፈጠረ እዩ፥ ተባሂሉ ልእመነሉ መእለይ ጐንፂ ባህላዊ ስርዓት እዩ፡፡ 
ኣቦ ገረብ ኣጀማምርኡ ዀነ ብስፍሓት ልፍለጠሉ ከባቢ፥ ኣብ እንደርታ ዋላ ተዀነ፥ ኣብ ትግራይ፥ ምስ ብሄረሰብ ዓፋር ልዋሰና ከባቢታት ኵለን ዞባ ደቡብ፣ ደቡብ ምብራቕይ ምብራቕይ ክሻዕ ኸዚ ልትግበር፥ ስነ-ስርዓት ዕርቂ መእለይ ጐንፂ እዩ፡፡ ስርዓት ኣቦ ገረብ፥ ናይ ባዕሉ ባህላዊ ስሪታት ለለዉዎ፥ ብመንግስቲ ኰነ ብዅሉ ወገን ማሕበረሰብ ልእመነሉ፥ ተደላይ፣ ውፅኢታዊ፥ ብሉፅ ተሞክሮ፥ ባህላዊ ስነ-ስርዓት መእለይ ጐንፂ እዩ፡፡
3.11 ዕርቂ እንደርታ፥ ጐዳእቲ ልምድታት የወግድ
ዓ’በይቲ እንደርታ፥  ልሕብረተሰብይ፣ ልከባቢይ ለይጠቅም ጎዳእቲ ባህላዊ ልምድታትለ ብዕርቂ የወግዱ እዮም ፡፡ ኣብነታት ልምጥቃስ፡-
ብዘበን ራእሲ ወልደ ስላሰ፥ በደል ሰራሕተኛታት ብምስማዕይ ብምዕዛብይ፥ ዓ’በይቲ ዓዲ ተኣኪቦም ድሕሪ ምምካር፣ መእመኒ ምኽንያት ኣቕሪቦም፤ ሰብ፣ ሰብ ስለልኾነ ንግዲ ባርያ ልበሃል ኣብ ትግራይ ክቐሪ ገይሮም፡፡
ደጕዖቶት ትግራይ፥ ምስ ቆሎቶት ዓፋር ልብዙሕ ዘበን ልነበረ ባህላዊ ወራር ጋዝ ላተብሃለ ልፍለጥ፥ ካብ ጥፍኣት ወፃኢ ሓደ ተጠቃሚ ኣካል ሃምለየለ ብምፍላጥ፥ ኣቦ ጋዛት ምስ ኣቦ ገረባት ካብ ኽልቲኡ ወገን (ዓፈር ምስ ተጋሩ) ብምዃን፥ ኣብ 1934 ዓ.ም፥  1ይ ዋዕላ ወየንቲ፥ ኣብ ገረብ ደልገና ልሓዋሩ ክቐሪ ወሲኖም ኣጥፊኦምዎ እዮም፡፡ ’’ሳላ ዕርቂ እንደርታ፣ ብሰብ የለይ ሓንታ’’ ልተብሃለ’ውን ለዚ እዩ፡፡
3.12 ዕርቂ እንደርታ ልኹሉ መደብ ማሕበረሰብ የገልግል
ዕርቂ እንደርታ፥ ልኹሉ ፍጡር ወዲ ሰብ፥ ብለይ ምንም ኣፈላላይ መደብ ወይ ስልጣን (መዃንንቲ፣ መሳፍንቲ፣ በዓልጋዳ ወዘተ.) ብዕርያ ለገልግል ስርዓት እዩ፡፡ ኣብቲ ዕርቂ ስነ ስርዓት፥ ነገስታት ኰኑ መዃንንቲ፥ ኣካል እቲ ዕርቂ ዀይኖምለ ብስርዓት ይሳተፉ እዮም፡፡ 
ጥፍኣተኛ ወይ ጐንፂ እንተሃልዩ፥ ዅሉ ሰብ ክብሩን ስልጣኑን ሓዲጉ  ብዕርያ ልዕርቂ እንደርታ ኽብሪ ይህብ፥ ውሳነ የኽብር የተግብር፡፡ “ኣብ ዕርቂ 70 እንደርታ፥ የለይ ጐይታ” ልተብሃለ’ውን ለዚ ልምምልካት እዩ፡፡
3.13  ዕርቂ እንደርታ ስሪታት (ሕገ-ልቦና) ኣለዉዎ 
ዕርቂ እንደርታ፥ ኣብ ልዀነ ይዅን ዕርቂ ወይ ስምምዕነት ሃም ለግነኻ፣ ኣብ ድላይኻ ልፍፀም ለይዀነስ፥ ብፅሑፍ ለይሰፈሩ (ሕገ-ልቦና) ስሩዕ ስሪታት ለለዎ ባህላዊ ስርዓት እዩ፡፡ ካብዞም ስሪታት፡-




* ስሪት መቕፅዒ ካሕሳ  
* ስሪት አቦ ገረብ 
* ስሪት ሕዛእቲ 
* ስሪት ሕጊ እንዳማ ሰላማ 
* ስሪት ስነ ምግባር ዕርቂ 
* ስሪት፥ ክሕለዉ ልግበኦም ሚስጢራት ውልቀ ሰብ ናይ ምሕላው ግዴታ፥ ልብልን
ሽምግልና ዳግም ልምንታይ ይረአ፣ ብሃመይ ይረአ ልብል ስሪት’ውን ኣለዎ፡፡ ካብዚ ብተወሳኺ፥ 
ኣብ ዕርቂ ልሳተፉ ኣካላት፥ ምስቱ ዓይነት ጐንፂ ለይፃባእ ስለምዃኑ፥ ዕርቂ ብተብተብ፣ ብድብስብስ፣ ብትእዛዝ ወይ ተፅዕኖ ልዀነ ኣካል ፍፁም ኽልኽል ብምዃኑ ዕርቂ ቕድሚ ምጅማሩ፥ በዳሊ በደሉ ኣሚኑ ካብ ውሽጡ ተፀፂቱ (ተናሲሑ) ምዃኑ ምስ ተፈለጠ ጥራሕ ክኾን ኣለዎ ልብሉ ስሪታት ወዘተ. እዮም፡፡
3.14ፆታ፣ ዕድመ፣ እምነትይ ስልጣንይ ዓረቕቲ (ሸምገልቲ) 
ኣብ ዕርቂ እንደርታ፥ ዅሉ መደብ ማሕበረሰብ ብቢደረጅኡ፥ ዓይነት ኽብደት ጐንፂ ወይ ስምምዕነት ዋላ ይፈላለ፥ ብዓቕሙ ኣብ ዕርቂ ይሳተፍ፡፡ ንኣብነት፦
ኣደታት (ኣንሽቲ) እንደርታ፥ ኣብ ዕርቂ ብምስታፍ ይዓርቃ እየን፡፡ ኰይኑ ግና ኣብ ኣቦ ገረባት፣ ኣብ ትኩስ ቕትለት ነብሲ፣  ርሑቕ ዓዲ ላብ ልኽየዶ ቦታ ኸይደን ኣይሳተፋይ፡፡
ካብ ብጣዕሚ ቐሊል ክሻዕ ኸቢድ ጐንፂ፥ እቶም  ዓረቕቲ፥ ካብ ህፃናት (መሓዙት) ክሻዕ ዓበይቲ ዓዲ (ሽማግለታት)፣ አቦ ገረባት ክዀኑ ይኽእሉ፡፡
ኣብ ስነ-ስርዓት ዕርቂ ኣፈላላይ ሃይማኖት  የለይ፡፡ ልተመረፀ ተዀይኑ፣ ቕንዕና ለለዎ፣ ኽእለትይ ድሌትይ ለለዎ ተዀይኑ ክሳተፍ ይኽእል፡፡ ኣመሓደርቲ (መሳፍንቲ)፣ ሽሞኛታት ወይ ነገስታት ተዀኑለ፥ ኣብ ውሱን ስነ ስርዓት  ዕርቂ ይሳተፉ፣ ይዕዘቡ፣ ክዓርቁለ ይኽእሉ፡፡
3.15  ጥቕምታት ዕርቂ (ረብሓ) 
ካብ ዕርቂ፥ ኹዅሉሻዕ ተጠቃሚ፣ ተረባሒ ተዀነ እምበይ ልጕዳእ ዋላ ሓደ  ኣካል ወይ ውልቀ ሰብ፣ ጕጅለ ኰነ ማሕበረሰብ የለይ፡፡ ዕርቂ፥ ካብ ውልቀ ሰብ ጀሚሩ ክሻዕ መንግስቲ፥ ብዙሓት ጥቕምታት ኣለዉዎ፡፡ ካብቶም ጥቕምታት (ረብሓታት) ልምግላፅ፡-
ሀ. ኢኮኖምያዊ (ስነ ቑጠባዊ) 
ተጓነፅቲ፥ ልመማኸርቲ፣ ልጠበቓ፣ ልዋጋ መኪና (Transport) ፣ ብልግቢ፣ መዕረፊ ወይ መሕደሪ (ዓራት) ፣ ልመሰኻኽር ልኽፈል ኣበል ልወፅእ ልነበረ ገንዘብ ዅሉ ይድሕን፡፡ ልተረጋገዐ ናብራ ይህልወካ፡፡ ኢኮኖምያዊ ዓቕሚ ውልቀ ሰብ የዕብዩ፥ ብተዘዋዋሪ ዓቕሚ እታ ሃገር  ይዓቢ ፡፡ ስለዚ፥ ዕርቂ ኢኮኖምያዊ ዓቕሚ ይፈጥር ማለት እዩ፡፡
ለ. ግዜኻ ብኣግባቡ ንኽትጥቀም
ዜጋታት ናብረኦም ልምሽናፍ፣ ልምልዋጥ፣ ኣብ ስራሕ፣ ኣብ ልምዓት፣ ለሕልፍዎ ግዜ፥ ኣብ ክርክር፣ ኣብ መንገዲ፣ ኣብ ቤት ፍርዲ (ብዙሓት ቘፀሮታት) ምልልሳት ለጥፍዎ ግዜ ክቐሪ ይገብር፡፡ ስለዚ፥ ኣፈላላዮም ብዕርቂ ተወዲኦም፥ ወርቃዊ ግዜኦም ኣብ ልምዓታዊ ስራሕቲ የሕልፍዎ ኣለዉ ማለት እዩ፡፡
ሐ. ስነ-ኣእምሮኣዊ ዕረፍቲ
ምስ መናሓንሕትኻ ልምስዓር ኣብ እትገብሮ ፃዕርታት፥ ወግሐ ፀብሐ እትገብሮም ምድላዋት መልሲ እንትህብ ከይትሰሓሓት፣ስምዒታዊ ከይትዀን ኣብ እትገብሮም ጥንቃቐታት ልፍጠር ሓሳብ፣ ጭንቀት፣ ናይ ስነ ኣእምሮ ምርባሽ ነፃ ብምግባር ዕረፍቲ ይህብ፡፡
መ. ሰላም ውልቀ ኰነ ከባቢ ይሕሎ
ውልቀ− ሰብ ሰላም እንተዀይኑን እንተሃልዪዎን፣ ልተረገጋገዐ ናብራ፥ ስለዝነብር  ከባቢኡ የረጋግዕ ይሕሉ፡፡ 
መ. ማሕበረሰባዊ ምትእስሳር የጠናኽር
ጐንፂታት ብዕርቂ ተተፈቲሖም፥ ምስ ጎረቤት፣ ምስ ከባቢ፣ ምስ ብሄራት ዅሉ ሰላም ስለልፍጠር፥ ማሕበራዊ ምትሕብባር፣ ምትሕስሳብ ፍቕሪ የጠናኽር የተኣሳስር፡፡
ረ. ፍልፍል ሓድነት፣ ድሕንነት ህዝቢ ይዀን
ዕርቀ ሰላም ተሃልዩ፥ ፍቕሪ ሰነያ ይነግስ፣ ሓድነት ህዝብታት ይረጋገፅ፡፡ ብብለለዉዎ ጐንፅታት ብምውጋድ ድሕንነት  ሓባር ኣብ ምርግጋፅ ዓይ ተራ እኒሀዎ ፡፡
ሰ. ፍልፍል ዘላቒ ሰላም እዩ
ዅሎም ስምዒታት፣ ቅሬታታት፣ ጐንፅታት ብፍትሓዊ መንገዲ፣ ብዕርያ፣ ብዕርቂ እንተ ተፈቲሖም፥ ልፍጠር ዅርዃሕ ስለለይህሉ ዘላቂ መፍትሒ፣ ሰላም ክሕሉ ይገብር፡፡ ካብዚ ብተወሳኺ፥ ሰባት ዕርቂ ኣብ ዓዶም፥ ብቐረባ፣ ብነፃ፣ ኣብ ልምችው ቦታይ ዕለትይ ይካየድ፡፡ ዕርቂ ኣብ ቐረበኦም፣ ስራሕ ብለይጐድእ ኣብ ልምችዎም ዕለት፥ ኣብ በዓላት ይካየድ፣ ኣብ ልመረፅዎ ሰዓትይ ዕለትይ ተረጋጊዖም ይፍፅሙ፡፡
ሸ. ዕርቂ እንደርታ ልኽልተ ዕርያ ምዃኑ
ብዕርቂ ተተፈቲሑ ኣብ ሞንጎ ሰባት፣ ጕጅለ፣ ዓሌት፣ ብሄር ምንም ዓይነት ቅሬታ፣ ምጥርጣር፣ ፍርሒ የለይ፡፡ ብዕርቂ ልወሃብ ውሳነ በዳልይ ተበዳልይ ብዕርያ ይቕበልዎ ብደስታ’ውን ይትግብርዎ፡፡
3.16  ኸይዲ ኣፈፃፅማ ስነ-ስርዓት ዕርቂ እንደርታ ኣብ ጐንፂ
ተ.ቁ
	ኸይዲ ተግባራት ዕርቂ
	ዝርዝር ተግባራት
	1
	መልዐሊ ሽምግልና ይህሉ


	ጐይቒ/ጐንፂ (በዳሊ ተበዳሊ) ይህልዉ
ጥቆማ  ወይ ሓታቲ ዕርቂ ይህልው 
ድልውነት ዕርቂ፣ ካብ ልቡ ምንስሑ፣ ምፅፃቱ ይረጋገፅ
	2
	መልዐሊ ጐንፂ ይልለ
	ዅነታት ጐንፂ ፅንዓት (ምፅራይ) ይግበር
ማሕበራዊ፡- ብፍላጥ፣ ብለይፍላጥ፤ ቐሊል፣ ኸቢድ ጐንፂ
ስነ-ቝጠባዊ (ኢኮኖምያዊ)፡- ብጥቕሚ፣ ሸፈጥ ወዘተ.
ስነ-ምምሕዳራዊ (ፖለቲካዊ)፣ ስልጣን፣ ግዝኣት ምስፋሕ
	3
	ዓይነት ጎንፂ ይፍለጥ


	ቕድሚ ዅሉ ዅነታት ጐንፂ ይፍለ 
ርሑስ ደም (ግዜ ለይህብ) ድንገተኛ፣ ብገርሂ
ንቑፅ ደም (ህድእ ኢልኻ ልግበር)፣ ሕዱር ፅልኢ፣ ብጕርሒ
ብትልሚ ልተፈፀመ ተዀይኑ
	4
	ሸምገልቲ፣ መዓልቲ፣ ቦታይ ዕለትይ ይምረፅ
	ሸምገልቲ ልመኽሩሉ ቘፀሮ ይተሓዝ 
ዓበይቲ ዓዲ(ሽማግለታት ይፅወዩ)፣ ይምረፁ
መሰኻኽር (እማኝ) ተሃልዮም ይፅዉዑ
ሸምገልቲ ምስ ተሸምገልቲ፣ ምስ ቤተሰብ ይፅውዑ
 ቦታይ ዕለትይ ዕርቂ የቝረፅ
	5
	ምኽሪ ዓበይቲ ዓዲ


	ዓ’በይቲ ዓዲ (ወለዲ)
ፅያፍነት ክሕደት፣ ሕሾት፣ ብሰማይን ብምድሪን ሓጥያት ምዃኑ የምህሩ
ጥቕሚ ዕርቂ፣ ጕድኣት ፅልኢ፣ ጐንፂ ብዝርዝር የረድኡ 
ፀያፍነት ፅልኢ ብባህሊ፣ ማሕበረሰብ፣ ብሃይማኖት ይግለፅ 
ታሪኻት ዕርቂ ካብ መፅሓፍ ቅዱስ፣ ካብ ለጋጠመ ይውጋዕ
ዓበይቲ ዓዲ፣ መራሕቲ ሃይማኖት ይምርቑ


	6
	ቃል ምሃብ 


	ልሊበይኖም ይጥየቑ የረድኡ 
በዳሊ ምፅፃቱ፣ ካብ ልቢ ይቕረ በሉለይ ኢሉ በደሉ ይኣምን
ዝርዝር ኣፈፃፅማ ምስ ምኽንያቱ የቕምጥ (የረድእ)
ተበዳሊ ልበፀሖ በደል ይገልፅ
ዝርዝር ኣፈፃፅማ ምስ ምኽንያቱ የቕምጥ (የረድእ)
መሰኻኽር ልረኣይዎ፣ ልሰምዕዎ ይፀዉዩ
	7
	ውሳነ (ፍርዲ)
	ድሕሪ ምፅራይ፣ ብልሃብዎ ቃል፣ ብምስክርነት መሰረት ኣገናዚቦም ብዓበይቲ ዓዲ ብጥበብ፡-
በደለኛ ይፍለ
ውሳነ ይዓርፍ
ውሳነ ይፀድቕ
ካሕሳ ውሳነ ይወሃብ 
	8
	ካሕሳ (ቕፅዓት)


	ኣብ ውሳነ ካሕሳ
ወሓስ የቕርብ
መኽፈሊ (መዕደይ ግዜ ይወሃብ)
ዓይነት፣ መጠን ካሕሳ ይትመን
ፀገም፣ ቅሬታ ተሃልይዎ ይስማዕ ይረአየሉ
ካሕሳ ኣብ ምኽፋል
ምሳሕ ደስኣ (ምሳሕ ሽማግለ)
ምሳሕ ምድሪ
ምሳሕ መስቀል
ንብረት፣ ገንዘብ፣ እንስሳ፣ ግዜ፣ ጕልበት፣ እገዳ ቦታ፣ ውስብቲ
	9
	ዕርቂ ይፍፀም (ይትረፍ ይበሃል)


	ኣብ ቕድሚ ህዝቢ ይቕረ ይቕረ ይበሃሃሉ
ይሰዓዓሙ (ሰላምታ ይለዋወጡ)
በዳሊ፡- ኣብ ቕድሚ ሽማግለ
ቘፅሊ ኣብ ማእገሩ ፀይሩ ድንን ኢሉ ’’ኣበስኩ፣ በዲለ እየ ይቕረ በለለይ፣ ስሑት መዓልቲ ውዒለ ሰይጣን ውዑሉኒ፣ ምእንተ ኣማልክቲ ይቕረ በለኒ’’ ይብል 
ተበዳሊ፡-ካብ እንግድዕኡ እቲ ቘፅሊ ኣልዒሉ 
’’ካብ ልበይ ምእንተ መላእክቲ ይቕረ ኢለ እየ’’ ይብል፤ እቲ በደል ’’ናይ ኽልቲኦም እዩ’’ ተባሂሉ እንተ ተወሲኑ ድማ ኽልቲኦም ብቢዒፃ ይትረፍ ይበሃሃሉ ማለት እዩ
	10
	ተግሳፅ (ምኽሪ)


	ዓበይቲ ዓዲ (መራሕቲ ሃይማኖት) መዕፀዊ ዕርቂ የምህሩ 
’’ሃም ማይይ ፃባይ ይደምብርኹም’’ ተባሂሉ ይምረቕ 
ምስገና ልሸምገልቲ
ምስገና ልቤተሰብ ኽልተ ወገን
ምስገና ልተዓረቕቲ (ተጓነፅቲ) 
ምስገና ልፈጣሪ ይግበር
ምሳሕ ደስኣ (እንግዶት) ይቐርብ 
ሓጎስ ደስታ ይወርድ   
	11
	ኣፈፃፅማ 


	ክትትል ይግበር
ወሓስ ልዀኑ ኣፈፃፅማ የፍልጡ
ልዀነ ፀገም ተሃልዩ የፍልጡ
ዅነታት ኣፈፃፅማ  ፀብፃብ የቕርቡ  
ምስገና ይቐርብ 
	12
	ውፅኢት ዕርቂ (ረብሓ)
	ፍቕረ ሰነያ ይነግስ
ልተረጋገዐ ናብራ ይህሉ
ሰላም ከባቢ  ይሕሎ
ምሕዝነት ከባቢ 
ድሕንነት ከባቢ ፣ ሓድነት ይጥንክር
ጠንካራ ማሕበራዊ ምትእስሳር ይፈጥር
ሰባት ኣብ ምልማዕ፣ ዕብየት ይዋፈሩ
ግዜኦም፣ ገንዘቦም ይቝጥቡ፥ ኣብ ጥቕሚ የውዕሉ
	

3.17 ዕርቂ እንደርታ፥ ካብ ዕርቂ ጐንፂ ወፃኢ፥ ሰፊሕ ግልጋሎት ምህላዉ፡-
መሰማምዒ፣ መምኸሪ፣ መወገዲ ፀገማት ማሕበረሰብ ኰይኑ የገልግል
ተ.ቁ
	ብዕርቂ እንደርታ ልረአዩ
	ዝርዝር ዕርቂ ወይ መሰማምዒ
	1
	ኣብ ማሕበራዊ ጕዳያት



	ኣብ ስምምዕነት፣ ውዕል ስራሕይ መስርሕይ
ኣብ ምክልኻል ጐንፂ(ቕድሚ ጐንፂ)
ኣብ ፍትሕ ሓዳር
ለይተሓሰበ ፀገም ልበፅሖም ክፋል ማሕበረሰብ ልሕገዝ፣ ጉሳ (ዝርያ)
ጐዳእቲ ባህሊ የወግዱ (ንግዲ ባርያ፣ ወራር ጋዝ)
	2
	ስነ-ቝጠባዊ (ኢኮኖምያዊ) 
	ኣብ ዕዳጋ መስማምዒ
ኣብ ኣከፋፍላ ስርዓት ግብሪ
ኣከፋፍላ ዕዳ (ልቓሕ) 
	3
	ስነ-ምምሕደራዊ (ፖለቲካዊ) 


	ዓ’በይቲ ሃገራዊ ጕዳያት ይመክር ይውስን
ድሕንነት ህዝብይ ዓዲይ ይከታተል
ሕቶ ህዝቢ ልገዛኢ መደብ የቕርብ 
ስሪት ስርዓት ምሕደራ የውፅእ
	4
	ጠበቓ ማሕበረሰብ ዀይኑ ሰብኣዊ መሰል የኽብር
	ብዕርያነት ደቂ ሰብ ይአምን ይትግብር 
ብዕርያነት እምነት የረጋግፅ ይትግብር
መሰል ህፃናት፣ ድዅማት የኽብር
ጎዳእቲ ባህልታት የወግድ
ስነ-ቝጠባዊ ዓቕሚ ለይብሎም ኣዶታትይ ህፃናትይ ይሕግዝ
	

4.  መጠቓለልን ለበዋን
1.4  መጠቓለሊ
ዕርቂ እንደርታ ክስነድ፥ ክዕቀብ፥ ብሰፊሑ ክትግበር ልግበኦ፥ ክሻዕ ኸዚ ብኣግባቡ ኣብ ጥቕሚ ለይውዓለ፥ ሃገር በቈል ባህላዊ ስርዓት   ዕርቂይ ፍትሕይ እዩ፡፡ ዕርቂ እንደርታ፥ ጥንታዊ ባህላዊ ስነ ስርዓት ዕርቂ ዀይኑ፥ ክሻዕ ኸዚ ኣብ ኣግልግሎት ምፅንሑ፥ ስርዓት ተደላይነት፣ ፍትሓውነት፣ ተኣማንነት፣ ተፈላጥነት፣ ዋሕስ ዘላቒ ሰላም፣ ልዅሉ መደብ ማሕበረሰብ ለገልግል፣ ማሕበረሰብ ለተኣሳስር፣ ዓምዲ ድሕንነትይ ሓድነትይ ዓብይ ትካል ፍትሒ እዩ፡፡
ኣብ ትግራይ ኰነ ኣብ ሃገርና፥ በቢከባቢኡ ነናይ ባዕሉ ባህላዊ ስርዓታት  ዕርቂ ዋላ ይሃልዉ፥ ዕርቂ እንደርታ ግና ብፍላይ ኣብ ትግራይ ብሰፊሑ ልፍለጥን ኣብ ጥቕሚ ልወዓለን ስነ ስርዓት ዕርቂ እዩ፡፡
ዕርቂ እንደርታ፥ ሰፊሕ ምስ ምዃኑ ተተሓሒዙ፥ ካብ ጐንፂ ወፃኢ ክሳብ ኣብ ማሕበራዊ ውዕላት (ስምምዓት)፣ ኣብ ፖለቲካዊ መሰል ወዲ ሰብ ብምእታው፥ ምስ ጥንታዊ ስሪታቱ  መሰማምዒ፣ መማኸሪ ስርዓት ዀይኑለ የገልግል፡፡
ዕርቂ እንደርታ ልኽልተ ማለት፥ ልልፍጠር ጐንፂ ወይ ለይምስምማዕ ልኽልቲኦም ብዕርያ ለሰማምዕ፣ ልወሃብ ውሳነ ክልቲኡ ብወገን ተኣሚኑሉ ብደስታ ልቕበልዎይ ልትግብርዎይ ፍትሓዊ ውሳነ ባህላዊ ስነ-ስርዓት እዩ፡፡
ባህላዊ ስነ ስርዓት ዕርቂ እንደርታ ምስ ሃይማኖታዊ ስነ-ምግባር ልተኣሳሰረ፤ መሰረት ዘመናዊ ሕጊ፣ ሓደ ሚዛናዊ ዓብይ   ትካል መማረፂ ፍትሒ ምዃኑ ይእመን፡፡ ዕርቂ እንደርታ ኣብ ለለናሉ ዘመናዊ ስርዓት፥ ኣካላትፍትሒ ፣ ኣብያተ ትምህርቲ  ሕጊ (ዩኒቨርሲቲ፣ ኮሌጃት) ሃብ ዓብይ ፍልፍል ክጥቀማሉ ልኽእል ስርዓት እዩ፡፡
ኣብ ሃገርና ኰነ ክልልና ብዙሓት ፀጋታት ባህላዊ ስርዓታት ብፍላጥ ኰነ  ብለይፍላጥ ልጠፍኡን ኣብ መንገዲ  ምጥፋእ ለለዉን ብዙሓት እዮም፡፡ እዞም  ነዊሕ ታሪኽን ዕድመን ለለዎም ባህላዊ ስርዓታት መንግስቲ ኰነ ማሕበረሰብ ብኣግባቡ ክተሓዙ፣ ክትግበሩ ይግባእ፡፡ እዞም ሃገር በቈል ባህላዊ ስርዓታት ፀጋታትና ጥራሕ ለይኰኑስ መሰረት መግለፂ መንነትና ብምዃኖም ብሰፊሑ ተሰኒዶም ክተሓዙ ብምግባር ልተርአዩ ክፍተታት ብምዕራይ፣ ምስ ዘመናዊ ሕጊ ብምዝማድ፣ ብምጥዕዓም፥ ዉፅኢታዊ ስራሕ ክስራሕ ይግባእ፡፡ ፀሓፍቲ ተመራመርቲ ታሪክይ ባህልይ፥ ኣብ ባህላዊ ስነስርዓት ዕርቂ እንደርታ ሃምመልዓሊ ተጠቒሞም መፅናዕቶም ብምስፋሕ ክሰርሑ ይግባእ፡፡ በዚ ዝርዝር መፅናዕቲ ሓደ ዓብይ ባህላዊ ፍትሒ፣  ዕርቂ ስነስርዓት ክፍጠር ምግባር ልከኣል ምዃኑ ብግልፂ ለርአየ ምርምር እዩ፡፡ 
እዚ ስርዓት፥  ምስ  ዘመናዊ ሕጊ ብለለዎ ልቐረበ ዝምድና፥ ልመንግስቲ፣ ልማሕበረሰብ፣ ልከባቢ፣ ልውልቀ ሰባት፣ ኣብ ኢኮኖምያዊ፣ ማሕበራዊ፣ ፖለቲካዊ ብልህዎ ሰፊሕ ኣገልግሎት ለምፅኦ ኣዎንታዊ ዘላቒ ፍሕይ ሰላምይ፥ ብኹሉ ተመራፂ ስርዓት እዩ፡፡ ዕርቂ እንደርታ፥ ረብሓታት ሓድነት፣ ድሕንነት፣ ዘላቒ ሰላም ሓዊሱ  ስለለለዎ ብኣግባቡ ተዓቂቡ፣ ኣፍልጦ ኣብ ምሃብ ክስራሕ ኣለዎ፡፡ እዚ ባህላዊ ስርዓት ዕርቂ ልክዓቢ፣ ባህላዊ ትሕዝትኡ ሒዙ ክቕፅል፣ ክስነድ፣ ክዕቀብ፣ ካብ ወለዶ ናብ ወለዶ ክመሓላለፍ ልምግባር ተተደልዩ፥ ተግባራዊ ድጋፍ ፣ መዳርግቲ ኣካላት የድሊ፡፡


4.2  ለበዋ




እዚ ባህላዊ ስነስርዓት ዕርቂ፥ ባህላዊ ትሕዝቶኦም፣ ተኣማንነቶም ናይ ምንካይ ተርእዮታት ብምህላዉ፣ ልምልከቶ ኣካል ዅሉ ንብረት፣ ቕርሲ ማሕበረሰብ ስለልኾነ ባህለዊ መማረፂ ስርዓት ፍትሒ ዀይኑ ልክቕፅል ፉሉይ ጠመተየድልዮ፡፡  ብባህልይ ቱሪዝምይ ኣብ ለይድህሰሱ ሓድግታት ተመዝጊቡ፣ ተዓቂቡ፣ ተሰኒዱ ካብ ወለዶ ናብ  ወለዶ ልመሓላለፈሉ መንገዲ ክፍጠር እኒሀዎ፡፡
እዞም ፀጋታት ጥንታዊ ባህላዊ ስርዓታት ጎሊሆም ልክወፁ፥ ዅሉ ምሁር፣ ሰብ ሃፍቲ፣ ተመራመርቲ ታሪክ፣ ባህልይ ቱሪዝምይ፣ የኒቨርሲቲታት፣ ማሕበረሰብ እንደርታ ትግራይ፣ ዓበይቲ ዓዲ፣ ኣቦ ገረባት፣ መሓውራት ፍትሒይ ሚድያታትይ ተዋዲዶም፣ ተሓጋጊዞም፣ እቲ ሓዱሽ ወለዶ ክጭብጦም ልምግባር ካብ ብፅሑፍ ምስናድ ብተወሳኺ፥ ብሰብ ሞያ ጥበብ፣ ብሚድያታት (ብሬድዮታት፣ ብቴሌቪዥን)፣ ብስሩዕ ተተሊሙ ክስራሕ ተኽኢሉ ባህላዊ ትሕዝትኡ፣ ስሪታቱ ሒዙ ክቕፅል፣ ክዓቢ ልኽእለሉ ዕድል ብጣዕሚ ሰፊሕ ምዃኑ ግልፂ እዩ፡፡ካብ ዘመናዊ ሕጊ ወፃኢ፥ ሓደ መማረፂ ፍትሒ  ዀይኑ ልከገልግል፥ ልክህብ ተልጠናኸር ጥንታዊ ባህላዊ ናይ ዕርቂ ስነ ስርዓቱ ብስርዓት ተሰኒዱ ኣገልግሎት ልክህብ ምግባር ባህላዊ ትሕዝትኡ ተለይለቐቐ ካብ ውልድ ወለዶ ልክመሓላለፍ ክዕቀብ ተልግበርቡሉፅ ተሞክሮ ስነ- ስርዓት ዕርቂ ኰይኑ ልኻልኦት ከባቢታት ሃገርናን ዓለምናን ልምፍላጥ 
ልናይ ሃገርና/ ክልልና ኣብ ልምዓት ቱሪዝም  ፍልፍል እቶት ልምዕባይኣብ ናይ ውሽጢ ሃገር በቈል ባህላዊ ስነ-ስርዓት ዕርቂ ብውፅኢታውነቱ ብዋናነት ክግለፅ ባህላዊ ስርዓታት ውሽጢ ዓዲ ኣብ ስርዓተ ትምህርቲ ክካተት እንተልግበር፡፡ ካብዚ ብተወሳኺ፥ኣብ ኹለን ትካላት ፍትሕይ ፀጥታይ መምሃሪ መሳርሒ ልክኾን ተልግበርኣብ ናይ ውሽጢ ዓዲ ስርዓተ ትምህርቲ ዩኒቨርሲቲታት ፣ ኮሌጃት ብክፍሊ ሕጊ ክተሓዝ
ኣብ ሃገርና ይኹን ዓለምና ብሉፅ፣ ጥንታዊ፣ ውፅኢታዊ ባህላዊ ስነ-ስርዓት ዕርቂ ምዃኑ ክረጋገፅ ይግባእ
ብልበለፀ ብሰፊሑ ተወሰኽቲ ሳይንሳዊ መፅናዕቲታት ብምግባር መልዓሊ ምርምራት ክዀን ተልግበር፥
ብሰብ ሞያ ጥበብ፣ ብሚድያታት (ብሬድዮታት፣ ብቴሌቪዥን)፣ ብስሩዕ ተተሊሙ ክስራሕ ትኹረት ቦክወሃበ ይግባእ፡፡ 


መዋኽስቲ ድርሳናት








________________
[1] ኣብ ሚኒስቴር ሓለዋ ጥዕና፣በዓል ሞያ ጥዕና (BSc, MSc)
ካብ ምድላው ሕትመት ለሎ መፅሓፍ ተቘንጢሩ ልተወሰደ