የቐንየለይ!
እግዚኣብሄር ይመስገን።
ወላዲተይ ኣሰፉ ሓዲስ ሃይሉ፤ክበርለይ ንበርለይ። ዕድመን ጥዕናን ይሃበለይ። ካብ መጀመርታ ጀሚሩ ክሳብ ሐዚ ፍቕሩ ዘይተፈለየኒ ወላድየይ ገብረእግዚኣብሄር ምሩፅ ወልዱ፤ የቐንየለይ። ዕድመን ጥዕናን ይሃበለይ። ንእሽተይ ሓፍተይ ፀጋ ገ/ሄር የቐንየለይ። ውለዲ ዘምድለይ። ንኣሕዋተይ መብራት ገ/ሄር፣ ኣዜብ ሃ/ኪረስ፣ ማህሌት ሓዲስ፣ ኣኽብሮትክን ስለዘይተፈለየኒ የቐንየለይ።
ሓሳበይ ብፅሑፍ ምቕማጥ ከም ዝኽእል ዝሓበሩኒ፣ ግዜ ሂበ ክፅሕፍ ዝገበሩኒ፡- ሃፍታሙ ታደሰ፣ ሃፍቶም ዘውደ፣ ድምፁ ገብረማርያም፣…የቐንየለይ። እዚ ፅሑፍ ተጀሚሩ ክሳብ ዝውዳእ ዝተሓባበሩኒ፣ ክፍተታት እናመልኡ ዘስተኻኸሉለይ፡- መ/ር ሃይለስላሴ ካሕሳይ፣ ሄለን ቢተው፣ ኢሳያስ ገብረሃወርያት፣ ሃለቃ ገብሩ ካሕሳይ፣ ገብረፅዮን ማሓሪ፣ ሳሚኤል መድሂን፣ ክብሮም ኃይለመለኮት፣ ኣለሜ ግርማይ …የቐንየለይ። ክብረት ይሃበለይ።
ብፍሉይ…ንኣዕርኽተይ፡ ሃፍታሙ ታደሰ፣ ሓድጉ ወልዱ፣ ያለም ድላይ፣ ኣማኑኤል ገ/ሃወርያት፣ ማቴዎስ ንጉሴ፣ ሁሉ ኣላምነህ፣ እንግዳ በላይ፣…ዕድመን ጥዕናን ይሃበለይ። ግዜን ቦታን ዘይገደቦ ዕርክነትና ቐፃሊ


መታሓሳሰቢ!
ኣብ’ዚ ፅሑፍ ዝትረኽቡዎ ሓሳብ ካብ ዝወከሎ ገፀ-ባህሪ ወፃኢ ብኣካል ዘለዉ ሰባት ይኹን ማሕበረሰባት ዘይውክል ምዃኑ ይፈለጠለይ። ስሙ ምስ ገፀ-ባህሪ ዝተገጣጠመ ኣንባቢ እንተሃልዩ ኣጋጣሚ እዩ። ካብ ዝተለመዱ ባህልታት ይኹን ወግዕታት ወፃኢ ጥሒሶም ዝኣተዉ ቃላት እንተሃልዮም…ካብ ምናባዊ ሓሳብ ወፃኢ ዝውክልዎ ኣብ መሬት ዘሎ ተመሳሳሊ ታሪኽ ከም ዘይኮነ፤ ንባህለይ ዋጋ ዝህብ ምዃነይ ይፈለጠለይ። ኩሎም ኣብ’ዚ መፅሓፍ ዘለዉ ሓሳባት ካብ ናይ’ዚ ፀሓፊ ናይ ሂወት ኣጋጣምታት ጥራሕ ዝተወሰዱ እዮም። ኩሎም ዝተጠቐሱ ናይ ስራሕ ቦታታት ምስ ነባራዊ ኩነታቶም እንተተመሳሲሎም ፀገማት ነቒስካ ንምውፃእ ከይኮነስ ንገፀ-ባህሪ ድምቀት ጥራሕ ዝተወሰዱ ምዃኖም ክገልፅ ይደሊ። ኩሎም ሓሳባት ይኹኑ ገፀ-ባህርያት ዝውክልዎ ኩነታት ናይ’ዚ ፀሓፊ ንነገራት ዘለዎ ኣረኣእያ ጥራሕ ዝውክሉ እዮም። እዚ ፀሓፊ ኣብ ዘርኢ፣ ኣብ ፆታ ይኹን ኣብ ሃይማኖት ዘለዎ ኣረኣእያ ውልቃዊ እዩ።
 ንኩላ-ምሉ ናይ ኣንባቢ ፈሊኻ ምፍላጥ ኣድላይ እዩ!


ውህብትኡ፡-
ከም ውላዶም ቀፂዖም ዝሃነፁኒ፤…
ንኩሎም መምህራነይ…
.
.
.
ይኹን!!!






መዘከርትኡ፡-
ናይ ልቢ ዕምብሮ…ዝርሕ ዝበሉ ጣቃታት…
ሽርፍራፍ ግዜታት ዝኸመርዎ
ቕንጥብጣብ ትዝታታት ዝገርእዎ…ነጠብጣብ ስምዒታት ዝፈተግዎ…
ሓንኲካ  ዘይላኣሙ ሓሳባት ዝሻገንዎ
ፅላለት ዘይብሉ…ድልየት ዝፋረኾ…ግዜ ዝኣለሞ…
ቃላት ዘይደፈርዎ
.
.
.
ንቃስያ ይኹን!






ኽፋል-1
ኣብ’ዚ ቤት-ፅሕፈት ውሽጢ ምስ ዝተቆፀሩ ሰባት ምስ ማንም ኣውጊዐ፤ ሰላም ተባሃሂለ አይፈልጥን። ዝደለኹዎ ሓበሬታ ንምርካብ ንባዕሉ ንማንም ሓቲተ ኣይፈልጥን…ስለዘይፈልጦም እውን፤ ስለዝስከፍ እውን። ምስ ሰሚራ ንመጀመርታ ግዘ “ናይ ኢንተርኔት ኬብል ደልየ ነይረ?” ኢለ ምስ ሓተትኩዋ ተዘራሪብና። ኬብል ናብ ኮምፒዩተረይ እናሰኳዕኹ “ራዛ ይባሃል። ራዛ ኢልኺ ክትፅውዕኒ ትኽእሊ ኢኺ፤” በልኩዋ መን ኢላ ክትፅውዐኒ ከም ዘለዋ እናተጨነቐት ምስ ረአኹዋ።
ጥዑም ድምፂ ብዝሓዘለ ኣምሓርኛ “ኣነ እውን ሰሚራ ይባሃል፤” ኢላ ቅድሚ ሐዚ ዝነበረና ምትሕፍፋር ተቀንጠጠ። ካብ'ታ ማዓልቲ እቲኣ ጀሚሩ ሰላምታና ቀፀለ። ሰሚራ ጓል ኣዲስ ኣበባ እያ። ኣብ ሃረር፤ ካብ ናይ ኣደሬ ዘርኢ ዘለዎም ወለዲ ተወሊዳ፤ ብቁልዕነታ ናብ ኣዲስ ኣበባ ሒዘምዋ መፂኦም። ን’ቲ ቤት-ፅሕፈት ሓዲስ ስለዝኾንኩ ኩሉ ዝደልዮ ንሰሚራ እየ ዝሓታ። 
“IP address Configuration ክንደይ ድዩ?” በልኩዋ።
“No proxy ክትጥቀም ትኽእል ኢኻ። ንሱ እምቢ እንተኢሉካ ግን 10.90.10.70 ተጠቐም” ኢላ፤ ትነግረኒ ከላ ንእሽተይ ከም ጋእ ጋእ በለት።
ኢንተርኔት ብጣዕሚ እየ ዝፎትይ። ካብ ሓሳበይ ዝበራበር Google.com፣ facebook.com፣ success.com፣ libgen.info፣ goal.com፣ gmail.com፣ diretube.com፣ scholarship-positions.com፣ ምስ ከፈትኩ እየ።
“ራዛ?” በለትኒ ሰሚራ።
“ኣቤት!”
ንእሽተይ ሱቕ ምስ በለት “ዊንደውስ ሰቨን ኣክቲቬትድ ኣይኮነን እናበለ ኣብዩኒ። ክተስተኻኽለለይ ትኽእል’ዶ?” ኢላ ሓተተትኒ። 
“ፅባሕ ከስተኻኽለልኪ እየ፤” ኢለ ሓንቲ መስመር ተዛሪበ ዓፀኹዋ። ሰሚራ ኩሉ ግዜ ክተዛርበኒ ትደሊ፤ ኣነ ግን ብዙሕ ኣየውግዓን። ብዙሕ ዘየውግዓ ካብ ምኽባርን ዘማእኽለና ወግዒ ካብ ምስኣነይን ዝተልዓለ እዩ። ክነውግዕ ከለና ቃለ መሕትት እዩ ዝመስል፤ ወይ ንሳ ትሓተኒ ኣነ ይምልሰላ ወይከዓ  ኣነ ዝደለኹዎ ይሓታ ንሳ ትምልሰለይ። ወግዕና ፍሰት የብሉን። በእዚይ ወዲ እዚይ ብዙሕ ከዋግዓ አይደፍርን። ይሓፍራ እውን እየ። ሐዚ ግና ኣብ ናታ ቢሮ እየ ዘለኹ። ድሕሪ ንእሽተይ ፀጥታ ስልከይ ፀወዐ። 
“ሄሎ ብሩኸይ! ከመይ ኣለኻ?” 
“ኣንታ ኣለኹ’ምበር!…”
“እንታይ እዩ ጠፊእኻ?”
ሮሆ እዩ። ብጣዕሚ ስለዝፈትዎ ብሩኽ ኢለ ይፅወዖ!…ከቅብጦ ክደሊ ከለኹ። ንእሽተይ ብስልኪ ምስ ኣውጋዕና ኣብ Five Zone ካፌ ንራኸብ ኢሉኒ ስልኩ ዓፀኹዎ። ኢንተርኔተይ ዓፅየ፤ ኮምፒዩተረይ ኣጥፊአ፤ ገፀይ ከየዘርኩ ንሰሚራ “ቻው!” ዝብል ሰላምታ ሃብኩዋ። “እሺ!” ዝብል ቃል ዝሰማዕኹ መሲሉኒ ግን ናይ በሪ ማዕፆ ጭጭ ዝብል ድምፂ ምስ ናይ ሰሚራ ሰላምታ ስለዝተጋጨየ ርግፀኛ ኣይኾንኩን። ፃዕዳ Huawei Smart Phone ኣብ ኢደይ ሒዘ ናይ ሓሙሽተ ኪሎ (ኣምስት ኪሎ) ቴክኖሎጂ ኢንቲቱት ኮሪደር ብፍጥነት ሓሊፈ ናብ Five Zone ካፌ ኣምራሕኩ።
“ሐዚ ካሊእ ዝሐሸ ቦታ ጠፊኡ ድዩ ኣብ Five Zone ዝቆፀረኒ፤ ኣብ'ቲ ካፌ ንሱ ምቕማጥ ቃሕ ከም ዘይብለኒ ይፈልጥ’ዩ፤” እናበልኩ በይነይ ኣዕረምረምኩ። በይነይ እናዋጋዕኩ ናይ ኤሌክትሪካል ቤት ትምህርቲ ዝብል ዝተጠቀዐሉ ክፍሊ ኣብ ናይ ምልክታ ሰሌዳ ዓይነይ ተኸልኩ። ንእሽተይ ጠጠው ምስ በልኩ፤ ካብዞም ብዙሓት ዝተጠቅዑ ምልክታታት ሓደ “Masters Defense on Smart Grid System Based Power System Distribution Reliability Improvement: Case study of Adama City” ዝብል፤ ኣብ እግሩ “All are cordially invited!” ተብሂሉ ዝተፅሓፈሉ ናይ መፅናዓቲ ፁሑፍ ኣንበብኩ። ናይ መን ናይ ምርምር ፁሑፍ ምዃኑ ምፍላጥ ዋላ’ኳ ተዘይደለኹ “ሰሚራ ኑረዲን ሳሊም” ምስ ኣቦ ሓጎኣ ተፅሒፉ ምስ ረአኹ ’ዛ ዓንተዎ ዝተላለኩዋ ቆልዓ’ዶ ትኾን ኢለ ሓሰብኩ።
ብናይ ሓሙሽተ ኪሎ መደያይብ ቁልቁል እናወረድኩ ዘምሀሩኒ “ፕሮፌሰር ራሺድ፣ ዶክተር የሽዋ-ዘርፍ” ኣብ መንገደይ ረኸብኩዎም፤ ትሕትና ዝተመለኦ ሰላምታ ሂበዮም ሓሊፈዮም ከድኩ። ንፕሮፌሰር ራሺድ ክርኢ ከለኹ ዘስታውሱኒ ፕሮፌሰር ዘስላሴ እዮም። ፕሮፌሰር ዘስላሴ ኣብ ኣዲስ ኣበባ ዩኒቨርስቲ ካብ ኣርብዓ ዓመታት ንላዕሊ ዘምሀሩ፣ ብዙሓት ምሁራት ዘፍረዩ፤ ዓብዪ፣ ፈላጥ፣ ዕድመ ፀገብ እዮም። ካብ ሰብዓ ዓመት ንላዕሊ ዕድመ ገይሮም ናይ ሓንጎሎም ቅልጣፈ ብጣዕሚ ይገርመኒ። ቕድሚ ሐዚ ሓደ ግዜ ዝረአይዎ መልክዕ ከይተዋቐዖም የለልይዎ። ናይ ሰብ ሽም አይርስዑን። ኣብ ሱሳታት ዓመተ ምህረት ዝተምሃርዎ ትምህርቲ ብዘይ ምንም ምዝናፍ ዘኪሮም የምህሩ። ብቃሎም ይወፅእዎ። ኣይርስዑን። ብርግፅ ፕሮፌሰር ዘስላሴ ናይ ኮምፒዩተር ክእለት የብሎምን። ኣብ Microsoft Word ዝተፅሓፈ ወይ ድማ ብMicrosoft Excel ዝተስኣለ ስእሊ፣ ግራፍ፣ እንተርእዮም ብጣዕሚ ብርቂ እዮም ዝገብርዎ። “ምን ሶፍትዌር ነው የተጠቀምከው?” ኢሎም ከም ዓብዪ ነገር ገይረምዎ ተገሪሞም ይሓቱ። ካሊእ ናይ ኢንጂነሪግ ሶፍትዌር ዝተጠቀምና ገይሮም ይሓስብዎ። ምኽንያቱ ብናታቶም ግዜ ኮምፒዩተር ብርቂ እዩ ነይሩ።
ሓደ ግዜ ኣብ ክፍሊ “ራዛ? ኣብ ፕሮጀክትኻ እንታይ ሶፍትዌር ኢኻ ተጠቂምካ?” ኢሎም ስለዝሓተቱኒ ብጣዕሚ ገሪሙኒ። ሽመይ ከመይ ኢሎም ዘኪሮምዎ ኢለ ተደኒቐ። ሽመይ ቕድሚ ብዙሕ ግዜ ሓደሻዕ ኣብ ክፍሊ ከም ዝነገርኩዎም እዩ ትዝ ዝብለኒ። ፍልይ ዝበለ ናይ ምዝካር ዓቕሚ ኣለዎም። ኣነ ወዲ ዒስራን ትሻዓተን ዓመት ኮይነ ምርሳዕ ጀሚረ ኣለኹ፤ ንሶም ግን ንዕድመ ኣይሽነፍን ምባሎም ደስ ይብል። ካብ ልበይ ይንእዶም። ዝኾነ ግዜ ናብ ክፍሊ ከምሁሩና እናመፅኡ  “ሳምሶናይት ክቅበሎም… ፕሮፌሰር?” ኢለ ሓተትኩዎም። ናይ ኣቦነት ዝሓዘለ ክምስታ ሓዊሶም “ንባዕልካ ሕለ!” ኢሎም መሊሶምለይ። ናይ መንፈስ ጥንካረኦም ብጣዕሚ’ዩ ደስ ዝብል። ግን እንታይ ዋጋ ኣለዎ! ናይ ፕሮፌሰር ደመዎዝ ክንዲ ናይ ስራሕ ልምዶም ኣይ7ኮነን። ክንዲ’ቲ ዝግበኦም ኣይክፈሉን፤ ዝግበኦም ናይ ናብራ ደረጃ ኣይነብሩን። ከምዙይ ምዃን’ውን ብጣዕሚ’ዩ ዘናድድ። እንታይ’ሞ ይገበር! ዘለናዮ ዓዲ ኢትዮጵያ’ዩ። ፕሮፌሰር ራሺድ ግን ህንዳዊ እዩ። ደመዎዝ ካብ ሱሳ ሽሕ ቅርሺ ንላዕሊ ይክፈል። ምስ ፕሮፌሰር ዘስላሴ ማዕረ ይሰርሑ፤ ዝተመጣጠነ ስራሕ ዘይተመጣጠነ ደመዎዝ። ግዜ ይፍተሐዮ!
ኣብ Five Zone በፂሐ ምስ ሮሆ ዓርከይ ተጋነና። ገና ሰላምታና’ኳ ከይወዳእና “እንታይ ክእዘዝ?” ዝብል ናይ ጓል ዘይመስል ጓዕራር ድምፂ ኣብ ጥቓና ፀወዐ። “ምንም! ክንከድ ኢና፤” በልናያ። ብርግፅ ከምኡ ኢለ ዝመለስኩላ ኣነ እየ፤ ሮሆ ሱቕ ኢሉ እዩ ነይሩ። ዕንጭቕ ኢላ “ዘይኣዘዝካ ምቕማጥ ኣይካኣልን!” በለትና መተኣናገዲት።
ሮሆ “ዘይደለኹ’ማ ኣይእዝዝን!” ኢሉ ጠራዕ ኢሉ ተዛረባ። “ስለዚ ንሓላፍየይ ክነግሮ እየ፤” ኢላ ፀጉራ ከም ጭራ ፈረስ እናወዛወዘት ፈኪራ ከደት። ንሃረት። ብኩነታታ ገረመና። ምእዛዝ ንእዝዝ ነይርና ኢና ግን ናይ’ዛ መተኣናገዲት ኩነታት ድልየትና ዓፅይዎ።
ምስ ሮሆ ዓርከይ ተሲእና ናብ ኣራት ኪሎ ቀፀልና። “ኣነ’ኮ ይነግረካ’የ። ኣብ’ዚ ገዛ እዚይ ኣይጥዕመንን። ብጣዕሚ እዩ ጁባ ዝምዝምዝ፤ ንዘይረብሕ ነገር ብዙሕ እዮም ዘኽፍሉ” ኢለ “ስለዚ ናብእዚይ ድሕሪ ኣይንመፅእን፤ ተስማሚዕና?” ከም ምንዳድ ኢለ በልኩዎ። ንሮሆ ተቆጢዐ ከናገሮ ደልየ ከይኮንኩስ ምስ’ታ መተኣናገዲት ዝተፈጠረ ነገር ስለዘፅለአኒ እዩ።
“ራዛ? ኣነ’ኮ ንዓኻ ይቀርበካ’ዩ ኢለ እየ፤” በለኒ ዝሕል ኢሉ። ስለዝተናደድኹ ሪኢቶ ከይሃብኹዎ ሱቕ በልኩ። ኣይመለስኩሉን። ከም ዝተናደድኩ ተረዲኡዎ እዩ። ናብ ኣራት ኪሎ ቁልቁል ዝወስድ መንገዲ ሒዝና፣ ቀስ እናበልና፤ እናተሳለና...ወግዕና ኣድቀቅና።
ክነግረኒ ዝደለዮ ነገር ዘለዎ ብዝመስል ድምፂ “ራዛ?” ኢሉ ፀወዐኒ።
“ኣቤት ሮሆዋይ!”
“ክብራ’ኮ ደዊላ ነይራ!”
“ደስ ብሃሊ! እንታይ ኣውጊዓትካ?”
“በቃ…ንሳ ዳሕና ምዃና፤ ኣነ እውን ብዝሓለፈ ዝተፈጠረ ነገር ናተይ ስሕተት ምዃኑ ነጊረያ። መኣዘ ከም ዝትምረቕ ኮላይ ኣውጊዕና።” ኣዒንቱ ካባይ እናሃደሙ ቕንዕ ድፍእ እናበለ ነገረኒ።
“ፅቡቕ! ደስ ይብል። ኣብ ምረቓኣ እንታይ ክትህባ ሓሲብካ?” በልኩዎ።
“ምንም። ንሳ ዘላ ኣብ መቐለ፤ ኣነ ዘለኹ ኣዲስ ኣበባ። መኣዝ ክህባ? ኣበይ ንራኸብ? ብስልኪ ደዊለ እንኳዕ ደስ በለኪ ክብላ’የ። ምናልባት ብኣካል ክንራኸብ ክለና ሓደ ነገር ክህባ ይኾን!” ኢሉ ገፁ ምልስ ኣበለ።
ሮሆ...ለባም፣ ርህሩህ፣ መስተውዐሊ፣ ቅውምነገረኛ፣ ንባዕሉ ካብ መጠን ንላዕሊ ዘይፎቲ ቆልዓ እዩ። ብተፈጥሮኡ ህድእ ዝበለ እዩ። በእዚ ባህሪኡ ካብ ልበይ ይቐንአሉ። ብጣዕሚ ዘደንቀኒ የመና ዓቅላም ምዃኑ እዩ። ዓመታት ከም ማዓልትታት ይሪኦም። አይሃፅፅን። ተሎ ኢሉ ናብ ውሳነ ኣይከድን። ምስ ክብራ ዝተራኸቡ ኣብ መቐለ ፐብሊክ ላይብሬሪ ውሽጢ ከም ዝኾነ ነጊሩኒ ነይሩ። ድሕሪ ኣርባዕተ ዓመት ንባዕሉ ንክብራ ከም ዝፎትያ ደጋጊሙ የውግዕ። ብፍፁም ተስፋ ዘይቆርፅ…ፅባሕ ብሩህ ክኾን እዩ ኢሉ ዝኣምን…ተስፋ ኣብ ልቡ ዝተሓንገጠ ጥንኩር ሰብ። ናይ ሮሆ መስተውዐሊ ምዃን ምስ ፕሮፌሰር ዘስላሴ ዝብልዎ ነገር ኩሉ ግዜ ይመሳሰለኒ። ፕሮፌሰር ዘስላሴ “The peak natural talent and keen intuition level of a wise man is not acquired in one step trigger but in a continuous programming of the mind.” ይብሉ።
ሮሆ ነገራት ቅድሚ ሐዚ ከም ዘጋጠምዎ ኮይኑ ይቅበሎም። ኣይጠራጠርን። ብባዕሉ ይተኣመማን እዩ፤ ንምውሳን ሰጋእ ኣይብልን። ውሽጡ ብቀሊሉ ኣይናጋዕን፤ ፅኑዕ መንፈሳዊ እምነት ኮላይ ኣለዎ። ፈሪሑ ኣይፈልጥን። ደፋር እዩ! ፍልጠት ዘለዎ ድፍረት። ፍርሒ ናይ ሞት መንገዲ እዩ ይብል። ናይ ክብራ ጉዳይ ግን ኩልሻዕ የፍርሖ። ናታ ነገር ቆልዓ ከም ዝለኣኸ ወላዲ የሻቅሎ። ንዓኣ ናይ ምርካብ ተስፍኡ ከም ናይ ቕራረት ብርሃን ፅልግልግ ይብሎ። ኣብኣ በፂሑ ተጠራጣሪ ኮይኑ። ግን ከዓ ብዛዕባ ክብራ ሓሲቡ፣ ኣስተንቲኑ፣ ኣውጊዑ፣ ኣልዒሉ፣…ኣይሞንያን። ክብራ ትዝትኡ፣ ተስፍኡ፣ ሓጎሱ፣ ህልውንኡ፣…ጥቕልል ኣቢልካ ንምግላፅ…ሂወቱ ገይሩ ይቆፅራ። ብጣዕሚ የጋንና። ሰማይ ይሰቕላ። ሓደ ግዜ ኣብ ዙሪያ ፍቕሪ እናውጋዕና ሮሆ ዝተገረመ መሲሉ “ራዛ?” ኢሉ ፀወዐኒ።
“ኣቤት!” በልኩዎ ክሰምዖ ተሃንጥየ።
“ሰብ ክተፍቅሮ ከለኻ ንምንታይ የድሐርሕር?”
“ማዕበል ክመፅኦ ከሎ’ማ ንምንታይ ዘይድሃል!” ኢለ ሓጨጨኩ።
“ናይ ብሓቀይ እኮ’የ! ትቅልድ ኣለኻ ሓቀይ’ዶ!” ኢሉ ገፁ ጭምድድ ኣበለ።
“ሮሆ! ሰብ ክፍቶ ከሎ ዘድሐርሕር ስለዝፀልአካ ከይኮነስ ስለዝተቆፃፀረካ እዩ። ተፈቀርቲ፣ መጀመርታ ፍቕሪ ከትሕዙኻ ክደልዩ ክለዉ ብቕድሚት ይኾኑ፤ ብልጭ ክብለካ ከሎ ሸተት ይብሉ። እዚይ ዝበለፀ ክትፈትዎም ዝገብሩኻ መንገዲ እዩ። ግን ንምንታይ ሓቲትካኒ? ሓቀይ ግን ንምንታይ ከም ዝዳሃሉ ኣይፈልጥን፤ ዝተበለዐ ዑቁብ’ዩ ኢሎም ይኾን!። ወይ ከዓ ዝሞተ ምቕታል እዩ ኢሎም ስለዝሓስቡ ይኾን። ኣነ ኣይፈልጥን በቃ!” ኢለ ዝመስለኒ ግምታዊ ሓሳብ ብቀልዲ ገለፅኩሉ። ከም’ቲ ዝተፀበዮ ኣይተረዳእኩሉን ይመስለኒ ሱቕ ኢሉ ናብ ካሊእ ወግዒ ብትዝታ ሰገረ። ስምዒቱ ዝጎዳእኩዎ መሲሉ ተሰመዐኒ፤ ምዝራበይ ኣሰኪፉኒ።
ጠጠው ክይድ እናበልና መንገድና ቀፀልና። ኣራት ኪሎ በፂሕና። ሮሆ ኣብ ማእኸሉ ካሊእ ወግዒ፣ ሓዲስ ወግዒ እናሓዘ ብዝመስል ኣዘራርባ “ምስ ክብራ ክንራኸብ ከለና…” ኢሉ ዝተዓፈነ ስምዒቱ እናሓበአ ከንፈሩ ነኸሰ። ሓሳቡ ዝስብስብ ዘሎ ብዝመስል ኩነታት ሱቕ በለ። 
“ክትራኸብ ከለኻ…እንታይ?”
“ኣ…ይ! ካሊእ ማዓልቲ ክነግረካ እየ። ሎሚ ማዓልቲ ስለዝረኸብኩካ ብጣዕሚ እዩ ደስ ኢሉኒ። ደቢሩኒ እዩ ነይሩ። ከዓ ኣብ'ቲ ዝተካረኹሉ ገዛ ፀበል ነገር ስለዘሎ ከይፅውዑኒ ኢለ ከምሺ ስለዝደለኹ እየ ፀዊዐካ፤ ብሓደ ክነምሺ ምእንቲ!”
“ፅቡቕ! ሐዚ ንገዛኻ ክድ…መስዩ’ዩ…ታክሲ ይፅውዕሎ!”
ኣብ ኣርባዕተ ኪሎ ሮሚና (Romina) ካፌ ቅድሚት (ማዕዶ) ዝርከብ ናይ ቤላ ታክሲ ጠጠው መበሊ ቦታ ኢና እናውጋዕና ነይርና። ታክሲ ምፅውዑ ቀፀለ…
ቤላ! ቤላ! በቋራጭ ቤላ! ክልተ ሰብ ቤላ!
“ሮሆዋይ! ዳሕና ሕደር።ፅባሕ  ከምዚ ሳዓት እዚይ ናብ 11፡30 ሳዓት መሳ ክድውለልካ እየ። ኣብዙይ ኣሎ ባዓል 25 ካርዲ ኣይመልእን ኢሉ ስለዝኣበየኒ፤ ንስኻ ሞክሮ” ኢለ ሃብኩዎ። “ኣባኻ  እንተኣትዩ ላኣኸለይ። ዳሕና ሕደር!”
“ቻው! ዳሕና ሕደር ራዛ!” ኢሉ ናብ ናይ ቦሌ ታክሲ ተፈለየኒ። ተዳፊኡ ታክሲ ተሳፈረ። ናብ ታክሲ ውሽጢ ምስ ኣተወ ብሞስኮት ክሳዱ ውጥጥ ኢሉ “ራዛ? ሹሩፍ ኣለካ? ኣነ ስለዘለኒ ክህበካ!” ኢሉ ናብ ጅብኡ ሃሰሰስ በለ።
“ሮሆዋይ! ኣለኒ’ዩ። የቀንየለይ። ዳሕና ሕደር!” በልኩዎ። “ቅድም ምስ ብንያም ሻሂ ቡን እናበልና ስለዝነበርና ሳናቲም ኣለኒ እዩ፤” ደገምኩሉ። ንሱ ታክሲ ተሳፊሩ ምስ ከደ ኣነ ንሕንዲተይ ደቃይቕ ፈዚዘ ኣብ ዘለኹዎ ጠጠው በልኩ። ናይ ሮሆ ንዓይ ከምኡ ኢሉ ምሕታት ኣብ ርእሰይ ተመላሊሱኒ። ስለዝሓለየለይ ፍሉይ ናይ ዕርክነት ስምዒት ፈጢሩለይ።
ሮሆ ናብ ቦሌ ቀፀለ፤ ኣነ ናብ ቤላ ቀፀልኩ።




ኽፋል-15
መዘከርታይ ገሊፀ ግጥሚ ክሙክር ኢለ ዝፃሓፍኩዎም ናቐደም ታሪኽን ግጥሚን ምንባብ ጀመርኩ። ብዙሕ ግዜ ዝገበሩ ግጥምታትይ ስዲ ፅሑፋትይ እዮም። ግዜ ከመይ እዩ ዝጎዪ! ድሮ ካብ ዝምረቕ ክልተ ዓመት ክኾን ኢሉ። ኣብ መፅሓፍ ቅዱስ... ጠቢቡ ሰለሞን “ግዜ እንደ ንፋስ ይሮጣል፤” ይብል። ተይሓሰብናዮ ግዜ ይነጉድሎ፤ ዕድመ እውን ከምኡ። መዘከርታይ ናይ ግዜ ምስታዎተይ እያ። ብዛዕባ ዕድመ ክሓስብ ከለኹ ሓደ ናይ መፅሓፍ ቅዱስ ታሪኽ ናብ ሓሳበይ ይመፅእ። ኣብ ኦሪት፤ ኤርሚያስ ነብዪ ኣብ ዝነበረሉ ዘመን ሓደ፤ “ኣቤሜሌክ” ዝባሃል ኢትዮጵያዊ ኣብ ኢዮርሳሌም ይነብር ነበረ። ኤርሚያስ ነብዪ፤ “…ንዓይ ንባርያኻ ካብዙ ኩሉ ሰብ ዝበለፀ ፅቡቕ ዝገበረለይ…ንኢትዮጵያዊ ኣቤሜሌክ…ከይሓዝን ናይ ኢዮርሳሌም ምጥፋእ አይተርእዮ፤…ተረፈ ባሮክ” ኢሉ ናብ ጎይታ ይፅሊ ነይሩ። ፀሎቱ ሰሚዕዎ፤ ኢዮርሳሌም ክትዓኑ ከላ እግዚኣብሄር ንኣቤሜሌክ ሕማቕ ክርኢ ስለዘይደለዮ ኣብ እግሪ ቆፅሊ በለስ ንስሳን ሽዱሽተን ዓመታት ከም ሓንቲ ለይቲ፣ ከም ሓንቲ ብርታ ደቂሱ ይብል። ደቂሱ ተላዒሉ እውን ድቃስ ኣይፀገበን ይብል። ኣብ ቐረባ ግዜ ዝወፀአ ሓበሬታ ከም ዝመላኽቶ፤ ኣብ ኢትዮጵያ ናይ ሓደ ሰብ ማእኸላይ ናይ ምንባር ዕድመ ስሳን ኣርባዕተን ዓመት እዩ ይብል። ስለዚ ኣቤሜሌክ ናትና ናይ ሐዚ ዕድመ ብድቃስ ወዲኡዎ ማለት እዩ። ንሓንቲ ብርታ ኢና ንጭነቕ ዘለና? ንሓንቲ ብርታ ኢና ክንባላዕ ንብል ዘለና? ንሓንቲ ብርታ ኢና እናተካሰስና ንውዕል ዘለና? ንሓንቲ ብርታ እዩ እዙ ኩሉ ዓመፅን ህውከትን? ንሓንቲ ድቃስ ዘይተፅግብ ስሳን ሽዱሽተን ዓመት እዩ እዚ ኩሉ ገልታዕታዕ? ዕድመ ሓፂር እዩ። ናይ ኣቤሜሌክ ድቃስ…ናትና ዕድመ!
ዋላ ናይ ግጥሚ ውህብቶ አይሃልወኒ ናይ ሮሆ፣ ናይ ቃስያ፣ ናይ ቅዱስ፣ ናይ ብንያም፣ ናይ ትርሓስ ሓደ ሓደ ግዜ ዝፅሕፍዎ ግጥሚ ደስ ስለዝብለኒ ኣነ እውን ክሙክር ዝፃሓፍኩዎም ግጥምታት ከንብብ መዘከርታይ ገለፅኩዎ። ካብቶም ኣብ መዘከርታይ ዝፃሓፍኹዎም ሓፀርቲ ግጥምታት ናይ መጀመርታ ናይ ሮሆ ግጥሚ እዩ። ምስ ሮሆ ኣብ ኣራት ኪሎ ከባቢ ጫማና እናፅረግና ሓደ ለማኒ ንብዙሕ ደቒቓታት ምስ ለመኑና፤ ኣነ...ቕድድድ ዝበለት...ኣብ ጁባይ ንብዙሕ ግዜ ዝፀነሐት ቅርሺ ኣውፂአ ሃብኩዎም። ሮሆ ናይዞም ስብኣይ ንብዙሕ ግዜ እናለመንዎ ዝፀንሑ፤ ምስቱ ዓቕሚ ስኢኖም ማዓንጥኦም ስሕግ ምባሉ ሪኡ...ብውሽጡ ዝተሰመዖ ነገር ዝትገልፅ ሓንቲ ብቃሉ ዝዝክራ ግጥሚ ክገጥም ሰማዕኩዎ። ሮሆ ግጥሚ ክገጥም ብዙሕ ሰሚዐዮ አይፈልጥን።
ድምፁ ተላሕሲሱ ክልምን ጭላቖ
ጠረሾ ሂበምዎ ከልቢ ዝናዓቖ።
ዋላ ክብሮም ካብ ሓደ ግዜ ኣብ ዓዲ ሓውሲ ንኣዝማሪ ዘቐበሎ ግጥሚ ወፃኢ፤ ግጥሚ ክገጥም ብዙሕ ሰሚዐዮ አይፈልጥን። ቀልዲ ዝሓዘሉ ወግዕታቱን ሓሳባቱን እምበር ግጥሚ ሰሚዐሉ አይፈልጥን። ክብሮም ዓርከይ እናቐለደ “ንስኻ’ኮ መዘከርታ ፃሓፍኩ ገጠምኩ ኢኻ ዝትብል” ኢሉ፤ ናይ ሓዳስ ዝሓዛ ዓርኩ ፎቶግራፍ ከርእየኒ ዋሌቱ ከውፅእ ዝወደቐቶ ወረቐት ሃበኒ። ከምዙይ ዝብል  ግጥሚ ሒዛ ነበረት። 
ንሳ ዝትደሊ ሓፂር መሀርሀሪ
ሒዙላ መፂኡ ኣድጊ መባረሪ።
ክብሮም ቅኔ ዝመስል ግጥሚ (ባዕሉ ይኹን ካሊእ ዝፃሓፎ) ኣብ መዘከርታይ ኣስፈርኩሉ። ክሳብ ሐዚ ግጥሙ መን ከም ዝሃቦ ክጥይቆ  እየ እናበልኩ ከይጠየቅኩዎ ተሪፈ። ንሱ፤ ንዓይ ግጥሚ ከም ዝሃበኒለስ ዝዝክሮ አይመስለንን። ኣብ ግጥሙ...ምስ ናቱ ብዙሕ ግዜ ዝገብሮም ውፅእ ዝበሉ ተግባራት...ቅንያዊ መልእኽቲ ዝሓዘት ምዃና ግን ናይ ባዕሉ ግጥሚ ክኾን ይኽእል እዩ ኢለ ይግምት።
ቃስያ ኮላይ ድሕሪ ንትርሓስ ምስ ተኽላይ ምትዕራቕና ናይኣቦ ቶሎሳን ማማ ጫልቱን መኻናት ምዃን ካብ ርእሳ ክጠፍእ ኣይክኣለን። ማማ ጫልቱ ብጣዕሚ ኢየን ኣሕዚንናኣ። ንትርሓስ ክነታዓርቕ ዝተዓዘብናዮ ኣብ ማማ ጫልቱ ዝነበረ ናይልቢ ስብራት ንተዓዛቢ ኮላይ ዝነክእ እዩ። ኣብ ማሕበረሰብና…መኻን ሰብ…ካብቱ ፈጣሪ ብውላድ ዝብድሎስ ሰብ እናሓመየ፣ እናሸምጠጠ ዘሸቁርሮ ይገድድ። ዓበይቲ ወለድና “ዘይወለደ ሰብ ከመይ ተወፂዑ፤ ዓለም ውላድ እዩ ትርፋ…ካሊእ ኩሉ ከንቱ እዩ፤” እናበሉ ናይሂወት ትዕዝብቶም ኣብ ዘውግዕሉ ማሕበረ ሰብ፤ መኻን ሰብ እንታይ ዓይነት ናይውሽጢ ሓዘን ክስመዖ ከም ዝኽእል ብቐሊሉ ዝግመት እዩ። ቃስያ ንማማ ጫልቱ ካብ ብጣዕሚ ምሕዛና ዝተልዓለ፤ ሓደ ግዜ ኣብ ሮሚና ካፌ ትኩስ ነገር እናሰተና እናውጋዕና ከለና ሃንደበት ቢሮ ካብ ቦርሳኣ ኣውፂኣ ንዝኾኑ ደቒቓታት ተደፊኣ ምስፃሓፈት “እዙይ ይገልፀን ዶ?” ኢላ ብሕጫር ወረቐት ሃበትኒ። ግጥማ ሒዘ ዝተወሰነ ግዜ ተመሲጠ ደጋጊመ እናንብብኩ ሪኢቶ ክህባ ምስተፀበየትኒ፤ ብግጥመይ ክሕጭጨኒ እዩ ስለዝትብል...ንእሽተይ ሽቑርር በለት።
ከይተግኒ ሓቦ ፍረ ውሒድዋ
ካብቱ ናይፈጣሪ ናይሰብ ገዲድዋ።
ቅዱስ ናብ መቐለ ብኣየር እናኸድና ብዛዕባ ሮሆን ክብራን ብዙሕ ምስ ኣውጋዕና ኣብ ኣየር ከለና ንዝኾኑ ደቒቓታት ወረቐት ሒዙ ፅሕፍ ፅሕፍ ኣበለ። ንሮሆ ዝሓለየ መሲሉ “እዚኣ ሓዛ ኢኻ፤” ኢሉ ሃበኒ። ብእዚ ግጥሚ እንታይ ንምባል ከም ዝደለየ ግን ክሳብ ሐዚ ኣይተረደአንን። ናብ ብዙሕ ሓሳብ ዝሽረፍ ግጥሚ እዩ።
ወዲን ጓልን እዩ ባቡርን ሃዲድን
ወዲ ወዲ እዩ ተደለኺ ክዲ።
ኣነ፤ ትርሓስ ምስ ተኽላይ ዘጋጠማ ነገር ክገልፅ ደልየ፤ ግጥሚ ክፅሕፍ ሞኪረ ነይረ ኮይኑ ግን ናይግጥሚ ክእለት ካበይ ይምፃእ!። ንዓይ፤ ሓደ ሙሉእ ታሪኽ ብክልተ ተለላ ግጥሚ ምግላፅ ዳርጋ ብመንቀርቆዖ ምሕላፍ እዩ። ግጥሚ...ሓሳብ ናብ ሓደ ፍረ-ነገር ናይምጥቕላል ክእለት ዝደሊ ረቂቕ እዩ። ስለዝኾነ ግጥሚ ንምፅሓፍ አይደፍርን።
ትህንቀው ክተግኒ ቲ ናይቀደም ፍቕሪ
ቆልዓ ምስወለደት ስኢና ሓባሪ።
ኣነ ካብ ብግጥሚ ብስዲ-ፅሑፍ ሓሳበይ ተዘቕምጥ ይቐለኒ። ግጥሚ ግን ከቢድ እዩ። ብስዲ ፅሑፍ ናይሓሳብ ፍሰት ጥራሕ እዩ ዝደሊ፤ ግጥሚ ግን ርቕቕ ዝበለ እዩ። ዋላ ግጥሚ እኳ እንተፃሓፍኩ ብሓፂር ግጥሚ ንእሽተይ መልእኽቲ ምሕላፍ ተዘይኮይኑ ነዊሕ ግጥሚ ብዙሕ ኣይኮንኩን። ነዊሕ ግጥሚ ናይ ምፅሓፍ ክእለት ኣይብለይን። ኣብ ክልተ ግጥምታት ንውሕ ዝበለ ሓሳብ ክፅሕፍ ሞኪረ ሓሳብ ግና እናተወደአኒ…
ፀሪፋትኒ ኢሉ፤ ሰያፍ ሕንፃፅ ይመስል እግርኻ
ፀሪፋትኒ ኢሉ፤ ትኹል ሕንፃፅ ይመስል ቅጥነትካ
ፀሪፋትኒ ኢሉ፤ ገፅካ እውን ይመስል ሃሳስ ዝወጠኖ
ፀሪፋትኒ ኢሉ፤ ፀጉርኻ ይመስል ንፋስ ዝጣጠኖ
ፀሪፋትኒ ኢሉ፤ ከንፈርካ ይመስል ዝንቢ ዝዓረፎ
ሓርካፍ ሰብነትካ የሰክፍ ክትሓቅፎ።
ኢሉ መሊሱላ፡
    ሓደ ክልተ ድኽመት ኣይብሉን ኣበሳ
ሳልሳይ እግረይ እዩ ጥሒሳ ደርሚሳ።
                ….ኣቦ…
ሱቕታኻ እንተመሰለ ናብራ ዘደንገፆ
ገፅኻ እንተመሰለ ፀገም ዝጋሃፆ
የዋህ እንተመሰልካ ምንም ዘይፈልጥ
መንገዲ እናኣለሽካ  ካብ ሽግር ክተምልጥ።
ፅዕነት ከቢዱካ ሑቀኻ ገቢጡ
ንውሽጢ ዓቍምኻ ርእስኻ መሊጡ
መንገዲ እናርአዩኻ ካባኻ ዘይፈልጡ
    ጅግና ኣቦ ኢካ ንባዕሉ ዘይሓሊ
ንፅባሕ ዝጥምት ባዓል ብዙሕ ዓቕሊ
ጅግና ኣቦ ኢካ ግዜ ዘይሰነዖ
ሓሒካ መሚካ ንኩሉ ትረትዖ።
ኣብ መዘከርታይ ብዛዕባ ናይዝተዓዘብኩዎም ነገራት ዝተፅሓፈ ስዲ ፅሑፍ ምንባብ ቀፀልኩ። ማኣዘ ከም ዝፃሓፍኩዎ አይዝክሮን፡፡ “ብዛዕባ…ምምሃር…ሓሳብ ከቕምጥ ዝገበረኒ ኣብ ከተማ ዝገጠመኒ ኣጋጣሚ እዩ፤” ዝብል ስዲ-ፅሑፍ ምንባብ ቀፅልኩ…
ምምሃር ፅቡቕ እዩ። ካብ ዓንዛር ደንቆሮ ሰብ ዝወፅኡ ካብ “ሕማም ኩርምቲ” ንላዕሊ ዘሕምሙ ቃላት...ብሓደ ዝተምሃረ ሰብ ኣንደበት ይዕበስ። ምምሃር ፅቡቕ እዩ። ምምሃር ለውጢ እዩ፤ ብደመወዝ ከይኮነስ ብኣራኣእያ፣ ብምስትውዓል። ዝተምሃረ ሰብ ፈራሕ እዩ። ንምንታይ? ስለዘስተውዕል፣ ስለዘመዛዝን፣ ምስ ሕልንኡ ስለዝበኣስ። ጥዑይ ትምኒት ዘለዎ ዝተምሃረ ሰብ ከምዙይ ይብል፤ “A legitimate ambition says I can change myself not at the expense of others but by giving service to others. Jim Rohn, ‘the Power of Ambition’” ዝተምሃረ ይቕተልካ። ምስላኡስ ከምዚይ እንድዩ…/ለባምስያ የእትይካሞ ይፍታሕካ/። ምምሃር እንታይ እዩ? ዲፕሎማ? ድግሪ? ማስተርስ?…። 
ንምንፅፃር ምእንቲ ክጥዕም ብደንቆሮ ዓንዛር ማሃይም ሰብ ክጅምር!
ወዲ እንኡ…መተዓቢቱ…ሓደ ዓይነት ኣየር ሓደ ዓይነት ማይ ሰትዩ ዝዓበየ ወገኑ …ብኮንተይነር ፅዒኑ ገንዘብ ከግኒ ባሕሪ ከሳግር ናይሰብ ሂወት ዘሕልፍ፣ ገባሪ ሰናይ ዝመደቦ ናይደኽታማት ቅርሺ ካብ ኣፎም እናመንገገ ዝበልዕ፣…እንታይ ይባሃል? ርእሲ ግላዕ!
“ዘይምምሃር ደፋር ይገብረካ!”
ኣብ ልዕሊ ሃፍቲ ሃፍቲ ክውስኽ…ኣብ ልዕሊ መኪና መኪና ክውስኽ…ክንዲ ቁንጣር ምግቢ ሸይጡ ብዙሕ ከግኒ ዝደሊ ሃርጋፍ ነጋዲ…ግዚኡ ዝሓለፎ ምግቢ ዝሸጥ…እንታይ ይባሃል? ርእሲ ግላዕ!
“ዝሓለፈሉስ እስትንፋስ የሕልፍ!”
ከምቱ “ዳዊት” ብዙሓት ኣንስቲ እናሃለውኦ ን“ኦርዮን” ሓንቲ ፍረ ሰበይቱ ዝመንጠሎ…500ካሬ 1000ካሬ ብሰበይቱ ሽም፣ ብደቁ ሽም፣ ብባዕሉ ሽም እናሃለዎ ናይሓደ ምስኪን ድኻ 140ካሬ ክምንጥል ፎቆዶ ሰበ ስልጣን…ፎቆዶ ፍርድ ቤት ሕምብቲት እናበለ ዝውዕል፤ ብስልጣኑ መሬት እናሸንሸነ ሕሶት እናወሰነ ዝውዕል፤ ገባሪ ሓዳጊ ኮይኑ ክሳብ ሓዳር ምፍታሕ ዝበፅሕ በታኒ ሓዳር…እንታይ ይባሃል? ርእሲ ግላዕ!
“ሓፂርያ እንተንቃዕረረስ ዝነወሐ ይመስሎ”
ኣብ ርእሲ ሰበይቲ ሰበይቲ፣…ኣብ ርእሲ ቆልዓ ናይደገ ቆልዓ፣…ኣብ ክሕደት ጥልመት፣…ቅርሹ ፎቆዶ እንዳ መስተ እናበተነ መንፈሱ ብቅርሺ ዝተመለአ፣…ሰላም ዝራሓቆ፣…ንወገኑ ዘይሓስብ ሓሳዊ ኢንቨስተር…እንታይ ይባሃል? ርእሲ ግላዕ!
“ሓጥያትን ቅርሽን ተጠራቃሚ እዩ”
ሃይማኖት ምስ ሃይማኖት፣ ኣማኒ ምስ ኣማኒ፣…ሓደ ዘርኢ ምስ ካሊእ ዘርኢ እናጋጨየ…በጊዕ መሲሉ ተኹላ ዝኾነ ቁርዲድ ሰብ፣ ሓደ ብሄር ምስ ካሊእ ብሄር ታሪኽ እናጣመመ ዘናኽስ፣ ሃገር ሰላም እናሃለየ ኣብ ራዕዲ ኣብ ህውከት ኣብ ራብሻ ከም ዘላ ኣምሲሉ ናይ የዋሃት መንፈስ ዝርብሽ፣ ብሕማቕ ስርሑ ካብ ሃገሩ ኣምሊጡ ዝኸደ መምለሲ ዝስኣነ ሳክታም ዲያስፖራ…እንታይ ይባሃል? ርእሲ ግላዕ!
“ኳሓሎ መሲለንስ መንቆሮ”
ፎቆዶ እንዳ-ዛርቲ፣ ፎቆዶ እንዳ-ጠንቋሊ፣ ፎቆዶ እንዳ ጡሽ እናዓጠኑ ሰብ ዘፍዝዙ፣ ፎቆዶ እንዳ ደፍተራ፣ ፎቆዶ እንዳ ዛር፣ ፎቆዶ እንዳ-ኣውልያ እናወዓለ ሂወቱ ዘተቐዘፈ መንፈሱ ዝተድሃሎ …እንታይ ይባሃል? ዕድመኻ ትሕፀር!
“ዘይወግሕያ መሲሉዋስ ኣብ ቦኽራ ትሓርእ”
ናይሃፍታም ፍቕሪ ናይድኻ ቀብሪ ከይበለ፤ ብላይ ክዳኑ ፅሩይ ክዳኑ ከይበለ፤ ሰብ ብመንደር ብዓዲ ከይፈለየ፣…ሓመቐ-ፀበቐ ሓፀረ-ነወሐ ፈረየ-ደቐቐ ከይበለ ሰብ ዝፎቲ ሰብ…እንታይ ይባሃል? 
ምሁር ወዲ ዓበይቲ!
ኣለቂሑ ዘየጨንቀካ፤ ብናብራኻ ዘይግምተካ፤ ፀገምካ ዝርዳእ፤ ቃላት መሪፁ ዝዛረብ፤ ሙዕ ዘይዛረብ ሰብ…እንታይ ይባሃል? 
ምሁር ወዲ ዓበይቲ!
ንወገኑ ዝሓስብ፤ በቃይ ዝብል፤ ይቕርታ ዝፈልጥ፤ ቦቅቧቕ መስተውዐሊ…እንታይ ይባሃል? 
ምሁር ወዲ ዓበይቲ!
ስለዚ ምምሃር ፅቡቅ እዩ። ብናተይ ዓይኒ ሮሆ ምሁር እዩ፤ ናይሰብ ፅቡቕ ዝምነ ቅኑዕ ሰብ። ብዛዕባ ናይሮሆ ምሁር ምዃን ዳሕራይ ከረጋግፆ እየ። ካብ ዘጋጠመኒ ኣጋጣሚ ተላዒለ ክምርቀኩም!
    ካብ ጓል ስዲ…….ካብ ሓፂር ወዲ
ካብ ብፀልማት ሰላቢ…….ካብ ሽሮ ምግቢ
ካብ ጓል በሰሮ…….ካብ ሃሳስ ወይዘሮ
ካብ ምስ ፀማም ባእሲ…….ካብ ሕሱም ሕርሲ
ካብ መንግስቲ ሓሳዊ…….ካብ ወዲ ፈሳዊ
ካብ ጫሓም ጓል …….ካብ ወዲ ደጓል
ካብ ኩርኳሕ ማእሲ…….ካብ ናይዓለት ባእሲ
ካብ ዕቡይ ቀሺ…….ካብ ልቓሕ ቅርሺ
ካብ ዘይቲ ብሰልፊ…….ካብ ናይረዳት ፀርፊ
ካብ ሰፊሕ ኣፋ…….ካብ ከብዲ ሽርፋ
ካብ ፀወታ ጠላዕ…….ካብ ስብኣይ ጀላዕ
ካብ ጀማሪ ቆርጣጢ…….ካብ ነጋዲ ሸፋጢ
 ካብ ጓህማም ስኑ…….ካብ ሓፂር እዝኑ
                            ኣየጋጥምኩም።
ከምዙይ ግን ይሐሽ።
ካብ ሸንፋፍ ሓዳር…….በይንካ ምሕዳር
ካብ ምሁር ድኻ…….ይሐሽ ምምናንካ
ካብ መኻን ሃፍታም…….ዓተርካ ምቁርጣም
ካብ ኣብ ገዛ ክራይ…….ከየእተኻ ምቅራይ
ካብ ደመወዝ ናይመንግስቲ…….ምሕፃብ ብረ-ደስቲ
ካብ ደንቆሮ ባዓል ስልጣን…….ናይማይ-ባሕራ ሰይጣን
ካብ ከምስል ዝኣምን…….ተካዊት ማእምን
ካብ ዘየፅግብ ሃንዛ…….ናይመቐለ ላዛ
                            ይሐሽ።
ስለዚ ምምሃር ፅቡቕ እዩ። ደረቱ ወጢሩ ዝዛረብ ደንቆሮ ሰብ ትምህርቲ ዘይሓለፎ ርንሱ ከም ምንጭልሒት ልብኻ ዝጨድዱ ቃላት የውፅእ። ዝተምሃረ ሰብ ግን ቃላቱ ምጡን፤ ሓሳቡ ስሩዕ፤ ዉሑዳት ኣብ መሬት ዝውዕሉ ቃላት ይዛረብ። ምምሃር በረከት እዩ። 
*****
መዘከርታይ ዘልዐልኩዎ ድሕሪ ምምራቐይ ዳርጋ ድሕሪ ክልተ ዓመት እዩ። ሮሆ፣ ኣነ፣ ቃስያ፣ ብንያም፣ ቅዱስ፣ ሚልካ፣…ኩልና ተመሪቕና። ቅዱስ ብHO (Health Officer) ተመሪቑ ኣብ ዓብዪ-ዓዲ ክልተ ዓመት ምስ ሰረሐ ናብ መቐለ ጥዕና ቢሮ ቀይሩ። ሚልካ ናብ ለንደን ወፂኣ። ብንያም Green Card ተወዲኡሉ ናብ ኣሜሪካ ክኸድ ከም ዝኮነ፣…ኩልና ብመንገዲ ሂወት ከይድና።
ድሕሪ ኣነ ንቃስያ ናይፍቕሪ ሕቶ ምቅራበይ ናይመወዳእታ መፈላለይት ማዓልቲ ኣዳሊና ኩልና ኣዕርኽቲ ትኣኪብና ነበርና። ትርሓስ፣ ሚልካ፣ ብንያም፣ ቃስያ፣ ሮሆ፣ ራዛ፣ ቅዱስ!
ናይመወዳእታ ነኒባዕልና እንዝክረሉ ናይመውዳእታ ቃልይ ሓንቲ ደርፍን ኣብ መዘከርታና ክንፅሕፍ ተዘራሪብና። ናይኩልና ከምዚይ ይብል ነበረ።
*****
ምስ ሮሆ ድሕሪ ክልተ ዓመትን ሽዱሽተ ወርሒን ተራኺብና። ኣብ ደቡብ ክልል ሰሪሑ ናብ መቐለ ሕርሻ ምርምር ንሽዱሽተ ወርሒ ብስራሕ መፂኡ። ኣብ ማእኸል ዋላ’ኳ ሓደ ሓደ ግዜ ንደዋወል ብዙሕ ዘውጋዕናዮም ነገራት ግን ኣይነበሩን። ዘይተደዋወልናሉ ምኽንያት...ኣነ ቦታ ሒዙኒ፤ ንሱ ናይስራሕ ኩነታት ከም ዝሓሰቦ ስለዘይረኸቦ። እምበር ሮሆ ዓርከይ ረሲዐዮ ኣይኮንኩን። ከመይ ኢለ ክርስዖ? ምስቲ ናይስራሕ ዓለም ዘሎ ጉያ ጉያ...ምስቲ ፅባሕ ሎሚ እናበልና ናይግዜ ኣጠቃቕማኻ ዝዛበዐካ... ምስቲ ሂወት ንምቅናዕ ዝትፃላፈዖ፤…ተደማሚሮም ሓንጎልካ ሰብ ዝረሰዐ ክሳብ ዝመስል ጨረውረው ይብል። ብዚይ ወዲ እዚይ ብዙሕ ኣይተደዋወልናን። ሐዚ ግን ናይሂወት መንገዲ ኣዚሩ ብናይሮሆ ናይስራሕ ኣጋጠሚ ኣብ መቐለ ኣራኺብና። ተምሃሮ እናሃለና ኣብ ኩሉ ግዜ ካብ ሃፀይ ዮሃንስ ቤት ትምህርቲ ተፈዲስና ሻሂ እንሰትየሉ ዝነበርና ዮርዳኖስ ብሉ (Yordanos Blue) ካፌ፤ ድሕሪ ብዙሓት ዓመታት ሐዚ ኣብኡ ተቐሚጥና ምርኣየይ ብትዝታ ናብ ናይቑልዕነት ሂወትና መለሰኒ። ከምቲ ዝግምቶ ግን ብዙሕ ካብ ናይቀደም መልክዕና ኣይተለወጥናን። ኣነ ንእሽተይ ዘፍጢጠ፤ ሮሆ ንእሽተይ መሊጡ። ፀጉሩ ምንህንህ ኢሉ። ስሒው። ምዕባይ ግን ዓቢና ኢና። ኣነኳስ ዓይነይ ፃዕዳ ዓለባ ዝመስል ዝነበረ ናብ ኣዋዘ ተቐይሩ። ኣከዳድናይ ናዓብዪ ሰብ ዳርጋ ኾይኑ። ደረትና ነፊሕና ንኸይድ ዝነበርና ተሪፉ። ካብ ገዲም “ዋይ ዛእርጋንየ፤ ባዕላ እያ እምበር ኣነ’ማ ኣይደለኽዋንየ” ኢልኻ ናብ ምድራፍ ናብ ምዃን እዩ። ሐዚ ምስ ሮሆ ኣብ ዮርዳኖስ ብሉ ኢና ዘለና። ቀደም ዩኒፎርም ኣብ ማእገርና ኣንጠልጢልና ዝኣተናሉ ብሉ (Blue)፤ ሐዚ ዓበይቲ ሰባት ኮይንና፣ ጃኬት ተኸዲንና ተቐመጥናሉ። 
ብዙሓት ነገራት፡- ብዛዕባ ስራሕ፣ ቤተሰብ፣ ናብራ፣ ተወሰኽቲ ግዜያዊ ነገራት ምስኣውጋዕና ናይክብራ ነገር ኣልዐልኩሉ። ኣብ ሞንጎ ሮሆን ክብራን ዓበይቲ ነገራት ከም ዝተፈጠሩ፤ ኮይኑ ግን ከም ዘይተሳኸዐሉ ነጊሩኒ። “ምስ ክብራ ኣበይ ኢኹም ተጋኒኹም?” በልኩዎ። 
“ምስ ክብራ ኣብ ኣዲስ ኣበባ ሜክሲኮ ተጋኒና ነይርና። ብፌድራል መንግስቲ ስራሕ ክትምደብ ናብ ኣዲሳባ መፂኣ ነይራ፤” ኢሉ ምንም ከይመሰሎ ዝሓለፈ ነገር ከም ዝኾነ ስምዒቱ ክሓብአኒ ሞከረ።
“ቃሕ ክብል… ዝገርም እዩ!” ተደነቕኩ።
“እወ! ኣብ ሸበሌ ሆቴል ጥቓ ዝርከብ ፌድራል ጥዕና ቢሮ እያ ስልጠና ወሲዳ። ናብ ሸበሌ ከይደ ኣብ ጥዕና ቢሮ ኣትየ ረኺበያ። ቅድሚ ክልተ ዓመት ምዃኑ እዩ። ቅድሚኡ ዝተራኸብና ኣብ መቐለ ንዕረፍቲ መፂአ ከለኹ እዩ። ብስልኪ ኩሉ ግዜ ይድውለላ ነይረ…”
“ከመይ ረኺብካያ? ሓሚቓ? ፀቢቓ?”
“ሰብ እንተፍቂርካዮ ሕመቑ ፅበቑ ይርአየካ ኢልካ ዲኻ? “ ኢሉ ቲ ናይቀደም ሑጉስ ገፁ ኣርአየኒ። “ዳሓርከ?” ኢለ ኣዒንተይ ኣብ ኣዒንቱ ተኺለ ኣሕለውለውኩ። “ዳሓር ኣብ ለጋሃር ኦሮምያ ባንኪ ህንፃ ዝርከብ cloud-9 ካፌ ተቐሚጥና ብዙሓት ዝሓለፉ ነገራት…ናተየ ናይውሽጢ ስምዒተይ፣ ኣብ ሞንጎና ዝሓለፉ ነገራት፣…ችፕስ ኣዚዝና ንነዊሕ ስዓታት ኣውጊዕና፤” ኢሉ ካብ ሓዘን ዝጠንከረ ዝመስል ስምዒት ኣብ ገፁ እትው ውፅእ እናበለ ተርአየኒ። “ዳሓር…” ኢሉ ብነዊሑ ተንፊሱ ንነዊሕ ግዜ ሕትም በለ።
“ዳሓር ከ?”
“ኣብ ቤቴል እንዳ ቤተሰብ ስለዘዕረፈት፤ ናብ ቤቴል ክትከድ ናብ ጦርሃይሎች ካብ ሜክሲኮ ብሃይገር (ሮሆ ኣብ ሃይገር ተሳፊሩ አይፈልጥን) ተልዓልና። ጥቅምቲ 30፤ 2006 ዓ.ም እዩ። ኣብ ጦር ሃይሎች ማይ እናወቅዐ ነይሩ። ናብ ናይቤቴል ታክሲ ክትኣቲ ብቑሪ ዝተንቀጥቀጡ ኣእዳወይ ዘርጊሐ ካብ በሪ ታክሲ መለስኩዋ። ታክሲ ምፅዋዕ ቀፀለ…
ቤቴል! ቤቴል! ኣንድ ሰው ቤቴል!
“ክብራ?…” ኢለ ናብ ውሽጢ ናብ ደገ ምትንፋስ ዝኣበየኒ ይመስል ዓይኒ ዓይና እናጠመትኩ ኣብ ቅድሚ ብማይ ዝውቅዑ ተሳፈርቲ ናይበይንና ዓለም ፈጠርና። “ኣቤት ሮሆ?..” ኢላ ካብ ፀጉራ ዝንጠባጠብ ማይ እናፀረገት ካባይ ዝወፅኡ ቃላት ምጥማት ቀፀለት። “ሐዚእውን የፍቅረኪ እየ። ኣብ መቐለ ቤተ መፅሓፍቲ ቆሎዑ ኮይንና ክንጋነ ክለና ዝነበረ ነገር ትዝክሪ? ሐዚእውን የፍቅረኪ እየ። ሓንቲ ዕድል ሃብኒ። ሕራይ በልኒ። ርሕቐት አይግድበናን!” ኢለ፤ ዝወቅዕዘሎ ማይ፣ ማይ ከይመሰለና ንብዙሓት ደቒቓታት ዓይኒ ንዓይኒ ተጠማመትና። “ሮሆዋይ! ፅባሕ ክነግረካ! ፅባሕ ንጋነ። እ! ሐዚ ገዛ ክኸድ፤” ትብለኒ ከላ ካብ ገፃ ንታሕቲ ዝንጠባጠብ ማይ…ካብ ኣስፋልቲ ጦር ሃይሎች ናብ ላዕሊ ዝነጥር ንጣብ ማይ ኣብ ሞንጎ ክልተና ናይስሕበት ሓይሊ ፈጠረ።
“ሮሆ?” በልኩዎ። ፈጢኑ “ኣቤት!” በለኒ ካብ ትዝታ እናተበራበረ። 
“ናይማንካ ዲክ? ፊልሚ መሲሉ!”
“ራዛ! ከምኡ እዩ…”
“ሕራይ ቀፅል…”
ናብ ታክሲ ኣትያ፤ ተሳፊራ ናብ ቤቴል ከደት። ኣነ ናብ ቦሌ...ብፒያሳ...ታክሲ ኣግንየ ተዓዘርኹ። ለይቲ ምውጋሕ ኣብዩኒ! ፅባሕ ተሃንጥየ ተፀበኹዋ።
“ሮሆ? ማክያቶኻ ረሲዕካዮ!” ኢለ ኣብ ማእኸል ወግዕና ኣሐንከልኩዎ።
ካብ ዝኣዘዞ ማክያቶ ሓንቲ ማዕጓ ሰትዩ ናይውሽጡ ምትንፋስ ቀፀለ። “ብፅባሒቱ ኣብ cloud-9 ተጋኒና ብዛዕባ ናተየ ቤተሰብ፣ ብዛዕባ ናታ ቤተሰብ፣ ብዛዕባ ምረቓኣ ኣውጊዕና። ካብ ኣዕርኽታ ተፈልያ ስለዝመፀአት፤ ምስ ኣዕርኽታ ብስልኪ ተፈላልያ ምሳይ ድራር በሊዕና።” 
“ፅቡቕ ግዜ!” ኢለ ስምዒቱ ተረዳእኩሉ።
 “እወ!” በለኒ ዘባጭይዘሎ መሲሉ። ውሽጡ እምኒ ዝኣተዮ መሲሉ ተረኸለይ።
“ናብ ቤቴል ከፋንዋ ብኣየር ጤና ዝወስድ መስመር ናብ ጦር ሃይሎች ቀፀልና። ሳዓት 12፡45 ይብል። ካብ ታክሲ ወሪድና ኣስፋልቲ ንምስጋር ብመሰጋገሪ እግረኛታት ሕድ ሕድ መደያይብ እናደየብና፤ ድምፂ ምሸት ኣብ ኣዲስ ኣበባ ብናተይን ክብራን ናይፍቕሪ ሓሳብ ተመለአ። ፀሊም ባዓል ፃዕዳ መንጠልጠሊ ቦርሳ ሒዛ ብመደያይብ እናደየበት፤ ብሓደ ዓይነት ኣሰዳድራ እናሰደርና፤ ካብ ቁልቁል ንዓቐብ ካብ ላዕሊ ናብ ቁልቁል እናደየብና እናወረድና ናብ ናይቤቴል ታክሲ መዕረፊ ሰገርና።” 
“ኣብ’ዛ ቻይና ኢምባሲ ከባቢ ድያ?”
“እወ!” በለኒ። ብትዝታ ዕዝር እናበለ ወግዑ ቀፀለ። 
…ኣብ መሰጋገሪ ቢንቶ ቁልቁል ናብ ሜዳ ዘውርድ ኣርባዕተ መደያይብ ምስ ቀረየ፤ ጠጠው በልኩ። “ክብራ? እቲ ናይትማሊ ኸ?” ኢለ ጠየቕኩዋ። ምንም ከይመለሰትለይ ሱቕ በለት። “ክብራ? መልሲ ሃብኒ? መልሲ ንዓይ ዕረፍቲ እዩ!” ልዑልይ ትሑትይ ኮይንና መልሲ ከይሃበትኒ ሱቕ በለት። “ክብራ?” ኢለ ናይልባ ክፈልጥ ተሃንጠይኹ።
ኣነ “ዋላ አይሳኻዕ…ዝገበርኻዮ ናይፍቕሪ መስዋእቲ ናይሂወትካ ኣካል እዩ፤” መውዳእታኡ ከይነገረኒ ብስምዒት ሃፀፅኩ። “ዳሓርከ ሮሆዋይ?”
ዳሓር እሺ ኢላትኒ። “እሺ እንታይ? ተፍቅርኒ ኢኺ? እሺ ኢልክኒ?” ከይሓሰብኩዎ ብናይፍቕሪ ሓይሊ ብሕቶ ኣፃደፍኩዋ።
“እንታይ ኢላትካ?”
ኣዒንታ ካባይ እናተድሃሉ “እወ ይፈትወካ እየ!” ኢላትኒ። “ናብ ቤቴል ኣሳፊረያ ብክልተ እግረይ ከም ቆልዓ እናዘለልኩ ናብ ገዛይ ተመሊሰ…” ካብ ማክያትኡ ጓዕ ኣበለ። “ዋው!…ዋው!” ርእሰይ እናነቀነቅኩ ተሓጓስ ሮሆ ኣሐጎሰኒ። “ዳሓርከ ሮሆ?” ዕረፍቲ ከይሃብክዎ ክቕፅለለይ ገበርኩዎ። ከዕርፍ ዝደለየ ዝመስል ኣነጋግርኡ ትሕዝ ትሕዝ እናበሎ “እንታይ’ሞ ክገብረልኻ እዩ ራዛዋይ?” ኢሉ እምቢ ኢሉ ዘይፈልጥ ኣንደበቱ ንመጀመርታ ግዜ ተቓወመኒ። “ሮሆ? ናትካ ታሪኽ ማለት ኣይናተይ ድዩ? እ?” ኢለ ቅድሚ ሐዚ ደዊለ ዘይምጥያቐይ እናሕዘነኒ ታሪኩ ክውድአለይ ሕንቃቐ ብዝተመለኦ ምፍርራሕ ለመንኩዎ።
“ብሳልሳይ ማዓልቱ ናብ መቐለ ክትምለስ ስለዝኾነት ንመወዳእታ ግዜ ተጋኒና፤” እግሩ ሓፍ ኣቢሉ ካልሱ ኣስተኻኸለ። ምስቱ ኣይተሳኸዐለን ምባሉ ኣብ ሮሆ ከንብቦ ዝደለኹ ናይፀፀት ምልክት ከግንዮ ኣይካኣልኩን።
“ኣብ ፒያሳ ቅድሚ ሐዚ ንናይሳሚ ዓርከይ ፍቕረኛ ውህብቶ (Gift) ዝምግዛእ ዝኸድናሉ ቦታ ከይደ ናይእዝንን ናይክሳድን ውህብቶ ዓዲገ ናብ ክላውድ-9 ለጋሃር ሓለፍኩ። ንሳ ካብ ቤቴል እያ ክትመፅእ…” ኢሉ ውሽጠይ ብፍቕሪ ዓለም ስምዒቱ ከንብብ ገበረኒ።
“እንታይ ዓይነት ውህብቶ እዩ?”
“ደስ ብሃሊ እዩ ነይሩ። ንዓኣ ደስ ከብላ እዩ ኢለ ዝሓሰብኩዎ ገዚአላ። ንሳ ኣብ ዝመፀአትሉ ግዜ ብዙሕ ገንዘብ ስለዘይነበረኒ ብጣዕሚ ክባር ውህብቶ ኣይኮ ነን።…ካብኡ ኣብ ክላውድ-9 ምሳሕ በሊዕና፤ ዝገዛእኩላ ውህብቶ ንናይፍቕርይ ምረቓይ ገይረ ሂበያ…ልበይ ብተሓጓስ መለአ። ኣብ ክሳዳ፤ ኣብ ምጡን ኣእዛና ገይራቶ ኣብ ዓይነይ ቧዕ በለትኒ፤” ኢሉ ንክብራ ምስኣኑ ብፅቡቕ ዝተቐበሎ ይመስል ብስሩዕ ደርጊ-ስኑ ክምስ በለኒ።
“ሮሆዋይ! ዕድለኛ ኢኻ…ፍፁም ዕድለኛ!” ጣዕሚ ፍቕሩ ከስተማቕሮ ሞከርኹ።
“ንምንታይ ከምኡ ኢልካ?”
“ዋላ ኣይሳኻዕ...” ኢለ ክቕፅል ምስ በልኩ ታሪኩ ክውድአለይ “ቀፅል” በልኩዎ።
“ውህብቶይ ገይራ ፎቶ ኣልዒለያ…ልክዕ 8፡30 ናይ ቀትሪ ምስ ኮነ ብናግኡ ናብ መቐለ ስለዝትኸድ ፀጉራ ክትስራሕ ከም ዘለዋ ነጊራትኒ…ናብ ቤቴል ቀፀለት።… ከምታ ማዓልቲ እቲኣ ሂወተይ ምሉእ ዘኮነሉ ግዜ የለን፤” ኢሉ ርእሱ ነቅነቐ።
“ማዓልቱ ትዝክሮ ዶ? መኣዘ እዩ ነይሩ?”
“ሕዳር 3, 2006 ዓ.ም። ሰሉስ ማዓልቲ እዩ ነይሩ።”
“ዳሓርከ?”
“ራዛዋይ! ብእዚ እንዳ ተክልዬ ከባቢ ዎክ እናገበርና ነውገዐዮ።…ካብዙይ ንላዓል …” ኢሉ ሒሳብ ክኸፍል ናብ ጅቡኡ ሃሰስ በለ።
“ሮሆ! ብፍፁም አይኾንን!…ኣነ እየ ዝኸፍል!” ኢለ ሒሳብ ከፊልና ካብ ብሉ ካፌ ወፂእና ናብ መስመር ሃፀይ ዮሃንስ ሆቴል ገፅ ዝወስድ መንገዲ ሒዝና ተዓዘርና። ብፅሞና ክሰምዖ ስለዝደለኹ ናብ ተክልዬ ቤተክርስትያን ክሳብ እንፅጋዕ ኣብ ሞንጎ ክብራን ሮሆን ዝተፈጠሩ ሕልሚ ዝመስሉ ነገራት ምሕሳብ ቀፀልኩ። ሮሆን ክብራን ብፍቕሪ ዝተጋነዩ ክረምቲ 2000 ዓ.ም ኣብ መቐለ ቤተ መፃሕፍቲ ምዃኑ ይዝክር። ድሕሪ ሽዱሽተ ዓመት ኣብ ኣዲስ ኣበባ ምግናዮም ይገርም።
ተክልዬ ተሳሊምና ናብ ኣንፈት ቡቡ ሆቴል ዎክ ምግባር ቀፀልና።
“ሮሆዋይ? ዳሓርክ?” በልኩዎ ተሃንጥየ።
“ራዛዋይ!…እንታይ ክገብረልካ እዩ’ሞ…ዝሞተ ነገር እኮ እዩ፤” ኢሉ ስምዒቱ ከም ዝተጎደአ ገለፀለይ።
“ሮሆ? ሂወት ከምኡ እያ፤…እንድሕር ዘይኮነ ኣይኮነን”። “ዳሓርከ?” ኢለ ክነግረኒ ጨቕጨቕኩዎ።
“ናብ መቐለ ምስ ተመለሰት ስራሕ ተመዲባ ኣብ ሽረ “ዓዲ ዳዕሮ፤ ፃሓዮ ጥዕና ጣብያ” ዝበሃል ቦታ በፂሑዋ። ኔትዎርክ ብዙሕ ኣይሰርሕን ግን ብማዓልቲ ክልተ ሰለስተ ግዜ ይድውለላ ነይረ…ድሕሪ ሓደ ወርሒ ናተይን ናታን ነገራት ከም ዘይኮን ነጊራትኒ…” ኢሉ ናይ ሕሶት ክምስታ ክምስ እናበለኒ ሳሓቐ።
“ንምንታይ? ኣብ ጥቓ መቐለ ድዩ ክበፅሓ ተፀብያ ነይራ?”
“እወ።”
“ንስኻ ናብ ትግራይ ስራሕ ክትቕይር ኣይትኽእልን ነይርካ?”
“ይኽእል’ባ!” በለኒ ፍጥን ኢሉ።
“ንምንታይ ድኣ ከምኡ ኢላትካ? ምርሓቓ ድዩ ከም መዕፀዊ መንገዲ ተጠቒማትሉ? ወይስ ዝበፀሓ ቦታ ንስራሕ ከቢድ እዩ?”
“ኣይትፈትወንን ነይራ ማለት እዩ፤” በለኒ ምንም ከም ዘይተሰመዖ መሲሉ።
“ንምንታይ ድኣ ሕራይ ኢላትካ?”
“እንድዒ!…ራዛ? ዝሞተ ነገር ስለዝኾነ ንግደፎ!”
“እንታይ እያ ኢላትካ?” በልኩዎ ሕርቕ ኢለ።
“ደዊላትለይ። ኣች! ኣች! ምባል ጀሚራ። ብጣዕሚ ከም ዝትፈትወኒ፤ ፅቡቕ ሰብ ከም ዝኮንኩ፤ ከማይ ዓይነት ጥዑይ ሰብ ከም ዘይትረክብ ነጊራትኒ፤ ግን ኣይኮነን ...ዓርኪ ኣለኒ እዩ ኢላትኒ።” ስምዒቱ ቑዝዝ በለ።
“ኣይመስልን! ብስሩ ኣይመስልን። ኣብ ወርሒ ውሽጢ እንታይ ዓይነት ዓርኪ እዩ? ክተፀብየካ ስለዘይደለየት...ሓሳባ ድያ  ክትቕይር ደልያ? መጀመርትኡ ኸ ብናትካ ናይ ፍቕሪ ሕቶ ስለዝተጨናነቐት ድያ ዘይኣመነትሉ የፍቅረካ እየ ኢላትካ?…ድዩ ወይስ ተወሰኽቲ ሓተቲ መሐለውታ ነይረምዋ?” ተናዲደ ብድፍረት ሓተትኩዎ።
“በቃ! ብዙሕ ለሚነያ እምቢ ምስ በለትኒ…ካብኡ ንደሓር ንከይትድውለለይ ኣምሒለ…ኣነ እውን ዋላ ሓንቲ ማዓልቲ ደዊለላ ኣይፈልጥን!” ቃላቱ ከውፅኦም ከሎ ናይ ምዝራብ ሓቦኡ በኸተ።
ዝዛረቦ ስለዝጨነቐኒ ክሳደይ ደፊአ እናሰደርኩ ንነዊሕ ግዜ ኣብ ሞንጎና ሱቕታ ሰፈነ። ከዋግዖ ዓቕሚ ኣይነበረንን…ብጣዕሚ እየ ሓዚነ።
“ሐዚ ዘላቶ ኩነታትከ ትፈልጥ ዶ?” ጨኒቑኒ ሓተትኩዎ።
“እወ!” ኢሉ ገፁ እስር ኣበለ።
ደንጊፀ “እንታይ?” በልኩዎ፤ “እወ” ክብለኒ ከሎ ኣዘራርባኡ ጥንክር ስለዝበለኒ።
“ስብኣይ ኣእትያ ስዊድን ከም ዝከደት…”
“በቃ!…ክይድ!…ክይድ?”
“እወ!” ጎረሩኡ ፅርግ ኣበለ።
“ገራሚት እያ! ብጣዕሚ ገራሚት…በስመ ኣብ!” ኢለ ዝብሎ ነገር ድንግዝ በለኒ። ሮሆ ዝበፀሖ ታሪኽ ኣእምሮኻ ዝርብሽ ኩነታት ስለዝነበረ ኣብ መንጎና ብዙሕ ሱቕታ ሰፈነ። ሚልካ ውን በለትኒ። ዝበለቶ ኮይኑ። ሚልካ ኣብ ክብራን ሮሆን ዝነበረ ናይ ፍቕሪ ኩነታት ካብ መጀመርታኡ “ከም መማረፂ እያ ሒዛትካ ዘላ” ኢላቶ ነይራ እያ። ንሕና ግን ናይ ሚልካ ፅዋ ከም ሕማቕ ፋል ጥራሕ ኢና ቆፂርናዮ ነይርና። 
“ዝተዛረብካያ ሕማቕ ነገር የለን…እወ’ዶ?” ኢለ መረጋግዒ ሓሳብ ኣልዐልኩሉ።
“ምንም የለን። ኣይኮንን ምስ በለትኒ ውሽጠይ ከም ውሽጠይ ሒዘ ፅቡቕ ሂወት ከም ዝምነየላ…ንሽዱሽተ ዓመታት የፍቅረኪ እየ ዝበልኩሉ ኣፈይ ሕማቕ ክዛረብ ኣይደለኹን፤” ኢሉ ኩሉ ነገር ኣብ ከብዱ ዓቍሙ ከም ዘሕለፎ ነጊሩኒ። ውሽጠይ ብልዕ ኣቢሉኒ። ፍቕሪ በይንኻ ምሽካም ከቢድ እዩ። ጎዳኢ ስምዒት ሒዝካ በይንኻ ምስቁንቋን ከቢድ እዩ፤…ከዓ ናይ ውሽጥኻ ዝተንፍሰሉ ሰብ ኣብ ዘይብሉ ቦታ! …ብጣዕሚ ሕማቕ እዩ። ከመይ ኮን ውሽጡ ባዶ ኮይኑ ይኾን? ከመይ ኮን ድርባይ ኮይኑ ተሰሚዕዎ ይኾን? ክንደየናይ ኮን ናይ ዘይተደላይነት ስምዒት ሓዲርዎ ይኾን? ብሕርቃን፣ ብንደት፣…ካብ ውሽጡ ዝተመነዮ ናይ ነዊሕ ግዜ ትምኒት ብምስኣን ምኽንያት ሕማቕ ዘይምዝራቡ ሮሆ ምሁር ምዃኑ እዩ። emotional maturity ዝባሃል ነገር ንሮሆ ይገልፆ እዩ። ከምዙይ ዓይነት ኩነታት ዓብዪ ስምዒት ናይ ምቁፅፃር ክእለት የድልዮ እዩ። ዝበፀሖ ጉድኣት ዋላ ካብ ዓቀን ንላዕሊ ይኹን፤ ሕማቕ ከይዛረባ ምጭካን ኣብዩዎ ይኾን! ንክብራ’ኮ ኣልዒሉ ኣይሞንያን ነይሩ። 
“ሮሆዋይ!” ኢለ ኣብ ማእኸል መንገዲ እናውጋዕና ንንእሽተይ ስዓት ጠጠው ኢልና ኣብ ዝነበርናሉ ቦታ ጠጒገ ሓቆፍኩዎ። ተሓፏፊቅና ምስ ተፈላለና ካብ ገፁ ንእሽተይ ፈንተት ኢለ “ኩሉ ነገር ንፅቡቕ እዩ። ዝተኻኣለካ ነገር ገይርካ ኢኻ ግን ኣይኮነን። በይንካ ዝትውድኦ ነገር ኣይኮነን። ሓደ ሓደ ግዜ ሂወት ከም ዝኾነልካ  እምበር ከም ዝደለኻዮ ኣይኮንን፤” ኢለ ኣነ ባዕለይ እውን ሓሳበይ ኣጥዕየ ምግላፅ ኣበየኒ። ኩነታቱ ረብሹኒ።
“እወ…እንታይ እሞ!” በለኒ። ሓዘኑ ብርቱዕ ከም ዝነበረ ካብ ኣዒንቱ ኣንበብኩ።
ዝሓዝናዮ ወግዒ ክቕይር ዝደለየ ብዝመስል ስምዒት “ቃስያ ከመይ እያ? ዳሕና ድያ?” ኢሉ ሓዲስ ሕቶ፤ ኣነጋግርኡ ህፅፅ ኢሉ ብዝተቆራረፀ ድምፂ ሓተተኒ።
“ዳሕና እያ። ድሕሪ ኣርባዕተ ወርሒ ቀለበት ክናኣስር ማዓልቲ ቆሪፅና። ያው ንእሽተይ መርዓ ነገር፤” ኢለ ዜና ነገርኩዎ። ክነግሮ ኣይደለኹን ነይረ፤ ሓቢእካኒ ፀኒሕካ ከይብለኒ ሓሲበ እየ።
“ደስ ብሃሊ ብጣዕሚ! እግዚኣብሄር ይተሓወሶ፤” ኢሉ ሓቀኛ ፍቕሪ ናይ ሂወት መሰረት ምዃኑ ናያ ኣዲስ ኣበባ ሮሚና ካፌ ንግግሩ ውን በለኒ። 
“ኩሉ ነገር እግዚኣብሄር እንተኢልዎ ኣይተርፍን። ወዲ ሰብ በይኑ ስለዝፀዓረ ጥራሕ ኣይሳኸዐሉን።…ካብ ላዕሊ ይኹነልካ ክትባሃል ኣለካ!” ኢሉ ናይ መንፈስ ፅንዓቱ ኣርአየኒ።
ምስ ሮሆ ከምዙይ ዓይነት ቅጥዑ ዝጠርኦ ወግዒ ኣውጊዕና ናብ ገዛይ ተመለስኩ። ብዛዕባ ናተይን ናይ ቃስያን ቀለበት ግዜ ከውግዖ ከም ዘይነበረኒ ዳሓር ተረዲኡኒ። ምስቱ ናይ ክብራ ዝናፈቖ ፍቕሪ ዘይምስኽዑ ፅቡቕ ስምዒት ክህልዎ እዩ ኢለ ኣይግምትን። ግን ሮሆ ከምኡ ዓይነት ሰብ ኣይኮነን። ሮሆ ምሁር እዩ! ናይ ሰብ ፅቡቕ ዝምነ።
ኩልና ናይ ቀደም ኣዕርኽቲ ብብዙሕ መንገዲ ተፈላሊና። ተረሓሒቅና። ኣብ ፋቶና ሰብ የለን። ኩልና ተበቲንና። ኩሉ ውን ኢሉኒ። ናፊቐዮ። መአከቢና ፋቶ ዘኪረዮ። ሮሚና ቃስያ ዝትህንጠየሉ ፋቶ ነይሩ። ካልዲስ ኣነ ዝናፍቖ ፋቶ ነይሩ። ብኣማን ካፌ ሮሆ ዝስጠሐሉ መአከቢና ፋቶ ነይሩ። ሓሳብ ዝተለዋወጥናሉ...ዕርክነትና ዘጣዓዐምናሉ ...ናይ ፍቕሪ ናይ ሰላም ፋቶ ነይሩ። ሐዚ ግን ምመንገድና ሒዝና። ሮሆ ግን ብጣዕሚ እዩ ዘሕዝን። ናይ ሽዱሽተ ዓመት ፃዕሩ ምንም ፍረ ዘይብሉ ኮይኑ። ትምኒቱ መኺኑ። ናይ ነዊሕ ግዜ ትልሙ ማይ ንማይ ተሪፉ። ብላሽ ኮይኑ። ከይተመሰለሉ ተሪፉ። ፍቕሪ ሓርቢቱዎ። ኹምሽሽ ኢሉ። ማዓንጥኡ ተኸርቲሙ። ውሽጡ ጉምድ ኢሉ። ኣብ ሓደ ወርሒ ውሽጢ ካብ ናይ ፍቕሪ ጅግና ናብ ናይ ልቢ ዖና ወሪዱ። ድሮኡ ዘይኮን ግዲ ኮይኑስ ፍቕሩ የመና ንፁህ ኮይኑ። ሮሆ ብውሽጡ የመና ልሒሙ። ምሒር ሕቕቕ ኢሉ። ንክብራ ዝነበሮ ፍቕሪ የመና መስዋእቲ በዚሑዎ። ፍቕሩ የመና ጥዒሙ፤ ኣዝዩ ሚዒሩ። ናይ ተስፋ መንገዱ ነዊሑ፤ ብጣዕሚ ዓቂቡ። ንክብራ የመና አሐንቂቑዋ። ንብዙሕ ዓመታት ሓንጊርዋ ነቢሩ። ሕራይ  ኢላቶ ተዘይትኾን ነይራ ምሐሾ። ተስፋ ኣይምገበረን ነይሩ። ምነፈሰሉ ነይሩ። ሐዚ ግን ትዝታኣ ጥራሕ ተሓንጊጡ ተሪፉ።
ምንታይ “ኣነ እውን የፍቅረካ እየ፤” ከም ዝበለቶ ኣይተረደአንን። ምናልባት ነገራት ከም ዝሓሰበቶም ኣይከዱላን ይኾኑ። ዋላ ይኹን እምበር ሕማቕ ሰብ እያ! ናይ ጥቕሚ ሰብ!
ምስ ቃስያ ንባዕለይ ኣብ ጥቓ እንዳ’ባ ኣናንያ ምርካበይ ብብዙሕ መንገዲ ዕድለኛ እየ። ዝተመነኹዎ በፂሑ። ትምኒተይ ሰሚሩ። ናይ ልበይ ኮይኑለይ። ቃስያ ኣብ ዓይደር ሆስፒታል፤ ኣነ ኣብ ኣንዋር መስጊድ ጥቓ ዝርከብ ናይ መብራህቲ ሓይሊ ቤት-ፅሕፈት ተቆፂረ ምርኣየይ...እግዚኣብሄር ናብ ሓደ መንገዲ ጠርኒፉና። ድሕሪ ኣርባዕተ ወርሒ ቃስያ ዕላዊት ሰበይተይ ክትኾን እያ። ኣነ ኮላይ “ራዛ ናይ ኣቦኡ ሓዛ” ክባሃለለይ እዩ። ሮሆ ግን ናብ ካሊእ መንገዲ ወሲድዎ፤ ናብ ዘይፍለጥ መንገዲ። ናብ ሓዲስ ትልሚ። ናብ ካሊእ ሂወት። ናብ ካሊእ ጉዕዞ። ናብ ካሊእ ኣለሻ። ናብ ሓዲስ ሰብ ምድላይ! ሂወት ከምዙይ እያ። ሂወት ንዝምነያ አይትኾንይ።
ቅዱስ ኮላይ ኣብ ቤት ፅሕፈት ቢሮ ጥዕና እዩ እኒኦ። ለይሓሰቦ ብለጋጠሞ ለይተሓሰበ ጥንሲ ካብ ዓብዪ-ዓዲ ቆልዓ ወሊዱ መፂኡ። ቐዲሙና ስለዝተመረቐ ዳርጋ ሰለስተ ዓመት ዝኾን የተጋነናይ። ቅዱስ ኣቦ ኾይኑ። ወግዑ ኮላይ ተቀዩሩኒ። ኣብ ሓደ ቦታ ቡና ላሰተና “ታይ እዩ ዙ ቡና ወለል ዝብል ነገር እኒአዎ፤ ዝርባብ ሕንጡ ይመስል፤” ስለዝበለኒ ለመሳሰሎም ነገራት ምስቱ ኣቦ ምዃኑ ኣተሓሓዝኹዎ። “ፅሕፃሕ ሕንጣይ ዝመስል ሕብሪ”፣ “ሕንጡ ሕንጡ ጨይኑ” ዝብሉ ቃላት ድሕሪ ምውላዱ ላተጠቐመሎም ተዓዘብኹዎ። ምስ ቅዱስ ኣብ ናኣየር ጉዕዞ ለጋጠመና ዓብዪ ትዝታይ እዩ። ብተወሳኺ ብዛዕባ ሓደ መስሐቒ ነገር ዝነገረኒ ኩሉ ግዜ የስታውሶ። ኣብ ጥምቀት ባዓል ዘጋጠሞ እዩ። ሓንቲ ኣብ ቴሌቭዥን እናተሓተታ “ባዓል ጥምቀት ካብ ካሊእ ባዓል ፍሉይ ዝገብሮ እንታይ እዩ?” ተብሂለን ሓተቲተን። ዝመለሰኦ መልሲ “ብዙይ ወርሒ ለካቲት 11 እዩ፤” ኢለን ስለዝመለሳ ቅዱስ መስሐቒ ገይርዎ፤ ኣነ ናይ ቅዱስ መዘከርታ ገይረዮ ተሪፈ። እተን ሰበይቲ ብዙሕ ግዜ ለካቲት 11 ካብ ምኽባረን ዝተልዓለ ሃይማኖታዊ ባዓል ገይረንኦ። ብርግፅ ሰማእታትና ክንድ’ቲ እተን ሰበይቲ ዝሓሰበኦ ክብሪ ይግበኦም እዩ።
ትርሓስን ተኽላይን ብ1997 ዓ.ም ዝተመዝገብዎ ኮንደምንየም ገዛ ኣብ “ጀሞ” በፂሑዎም ፅቡቕ ሂወት ይመርሑ ከም ዘለዉ ሮሆ ነጊሩኒ። ናሆም ወዳ ሻምናይ ክፍሊ ፅቡቕ መሕለፊ ነጥቢ ከም ዘምፀአ…ኩሎም ደቃ ፅቡቕ ከም ዘለዉ...ሕጉስቲ ከም ዘላ ነጊሩኒ። “ካብ ዓይኒ ዝገለለስ ካብ ልቢ ገለለ፤” ግዲ ኮይኑስ ሮሆ ጥራሕ እዩ ዘይተሳኸዐሉ። ትርሓስ፤ ሮሆ ዝበፀሖ ነገር ዝሰመዐት ኣይመስለንን። መን’ሞ ክነግራ? ናይሮሆ ኩነታት እንተሰሚዓ ከመይ ኣቢላ ልባዊ ሓፍቲነታ ክትገልፀሉ ከም ዝትኽእል ኣብ ውሽጠይ ኩሉ ግዜ ዝስእሎ ነገር እዩ። ነቓዕ ፍቕሪ እንታይ ከም ዝመስል ጥዒማቶ እያ። ጉልታም ፍቕሪ ኣሕሊፋ እያ። ሸራፍ ናይ ሂወታ ምዕራፍ ትዝክሮ እያ። ሰሚዓ እንተኮይና ንሮሆ ካብ ዘለዋ ፅኑዕ ፍትወት ዝተልዓለ ሓዘና ቀሊል ዝኾን ኣይመስለንን። ምኽንያቱ ሮሆ ንትርሓስ ብብዙሕ መልክዑ ኮዋኒኣ እዩ።
ሚልካ ኣብ ለንደን ዝትርከብ ሓፍታ ቪዛ ወዲኣትላ ናብ ለንደን ከይዳ። ብሰላም ኣብ ለንደን ከም ዝኣተየት ንቃስያ ኣብ ቫይበር (Viber) ፂሒፋትላ። “Hey kasy! I’ve safely arrived in the UK. Glory to God...Keep in touch!” ዝብል ፅሑፍ፤ ኣብ እግሪ እቲ ፅሑፍ ኣፋ ወሪማ ዝተልዓለቶ ፎቶ ወሲኻ ልኢኻትላ ከም ዝነበረት ኣርኢያትኒ ነይራ እያ። ብንያም ወዲ ኣስመራ ኮላይ ድሕሪ ብዙሕ ግዜ ናብ ኣብ ማይ-ፀብሪ ዝርከብ ናይ ኤርትራውያን ስደተኛታት መዕቆቢ ምምልላስ ፕሮሰስ ተወዲኢሉ ብስደተኛ ምኽንያት ናብ ኣሜሪካ ከም ዝኸድ ሮሆ ኣውጊዑኒ።
ሰሚራ ኮላይ ገዝኣ ዘምፅኡላ ዓብዪ መላጥ ሰብአይ (ሓጂ) ኣእትያ ቆልዓ ከም ዝወለደት ሰሚዐ። ብዙሕ ብዛዕባ ሓዳራ ዝፈለጥኮዎ ነገር ግን ኣይብለይን። ካብ ኣምስት ኪሎ ስራሕ ብሓዳር ምኽንያት ከም ዝገደፈቶ ሰሚዐ። ዘሕዘነትኒ…ክትረኽቦ ዝትህንጠየሉ ዝነበረት ናይ ፍቕሪ ጣዕሚ ከይረኸቶ ሓሪሙዋ። ናይ ውሽጢ ልባ ሓብሓቢ ኣይገጠማን። ስኢና። ኣይቀንዓን። ትምኒታ ብገንኡ፤ ኣብ ቆልዓ ምዕባይ ተፀሚዳ። ብርግፅ ሰሚራ ኣዶ ምዃን ካብ ዘጥዕመለን ደቂ ኣንእስትዮ ሓንቲ እያ። ኣዶ  ናይ ምዃን ተፈጥራዊ ናይ ባህሪ ፀጋ ኣለዋ።
ሮሆ ግና ድሕሪ ናይ ክብራ ኩነታት ምስ ማንም ኣይቐረበን። ሂወቱ ኣብ ክብራ ወዲኡዎ። ንዘይኮን ነገር ብዙሕ ተዘይተፅዕሮ ፅቡቕ ነይሩ። ንሳ ኮላይ ጥቕማ እያ እናሓለወት ነይራ። ናይ ጥቕሚ ዘመን እዩ። ምስ ክብራ ዝተራኸበሉ ማዓልቲ ሕማቕ እዩ። ሮሆ ምስ መን ክቐርብ ከም ዝኽእል ምግማት ከቢዱኒ። ምስ መን? ከመይ ኢሉ? በየናይ ልቡ? ተቀሪቡኸ ንጓል እምነት ይህልዎ’ዶ ይኾን? ኣነ እንታይ ክሕግዞ ከም ዝኽእል ምፍላጥ ኣብዩኒ። ንናተይን ቃስያን ቃል-ኪዳን ኣብ መቐለ ዝፀንሕ ምዃኑ ጥራሕ ተሓጒሰ። ቃስያ ብዛዕባ ክልቲኦም ዝኾንዎ ነገራት ኣይሰመዐትን። ሮሆ ኩሉ ነገር ንፅቡቕ ክገብረሉ ይኾን። ናይ መፅሓፍ ቅዱስ ቃል “ኩሉ ነገር ንፅቡቕ እዩ፤” ዝብል ሮሆ ኣብ መዘከርታ ደብተረይ ዝፃሓፎ ውን በለኒ። ሓቂ እዩ! ኣነ ኮላይ ኣብ ሂወተይ ዝተምሃርኩዎ ኩሉ ነገር ንፅቡቕ ምዃኑ እዩ።
…“ኩሉ ነገር ንፅቡቕ እዩ።”





ተወዲኡ!